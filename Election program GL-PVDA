We voeren het Migratie- en Asielpact van de EU uit en stellen onze wetgeving daarop in. 
Een zorgvuldige, snelle en eerlijke procedure aan de buitengrens moet vluchtelingen duidelijkheid geven 
over de kans op asiel. We staan zeer kritisch tegenover de verruiming van 
de ‘Veiligederdelandenregeling’, en de lijst met veilige herkomstlanden. Deze 
wetsvoorstellen maken het makkelijker om asielzoekers naar landen te sturen 
waar zij niet vandaan komen en nooit geweest zijn en leggen een zwaardere 
bewijslast op aan asielzoekers afkomstig uit ‘veilige’ landen. In de procedures 
en bij de opvang aan de buitengrens zien we er daarom streng op toe dat de 
mensenrechten van vluchtelingen gewaarborgd zijn. 

Wanneer hiervan niet volledig sprake blijkt te zijn, verbindt Nederland daar consequenties aan, spreken we die 
landen aan en sturen we geen asielzoekers terug naar deze buitengrenslanden. 
Europese ambtsberichten blijven openbaar. Asielzoekers hebben tijdens de 
procedure recht op menswaardige opvang, rechtsbijstand, medische hulp en 
onderwijs voor kinderen. We verzetten ons tegen massale detentie aan de grens, 
in het bijzonder tegen detentie van kinderen. Wie veilig terug kan en geen recht 
heeft op asiel, wordt ondersteund bij terugkeer naar het land van herkomst. We 
spannen ons in de EU maximaal in voor een eerlijke verdeling van vluchtelingen 
over de lidstaten. We nemen daarbij onze eigen verantwoordelijkheid qua opvang, 
en kiezen ervoor om solidariteit niet af te kopen.

› Efficiënte procedures en eerlijke opvang. We voeren de Spreidingswet uit 
en kiezen zo veel mogelijk voor kleinschalige en volwaardige opvang met een 
open uitstraling, waar anderen, zoals buurtbewoners de mogelijkheid krijgen om 
naar toe te kunnen om onder andere deel te nemen aan allerlei activiteiten. Ook 
Nederlanders, zoals studenten en spoedzoekers, krijgen de mogelijkheid om 
daar te kunnen wonen en te verblijven. We maken financieringsafspraken voor 
de lange termijn en vragen gemeenten een ijzeren voorraad aan opvangplekken 
te houden. Dat is duidelijker en goedkoper voor iedereen. De IND wordt 
langjarig versterkt. 

De minister moet gebruik maken van diens discretionaire 
bevoegdheid in schrijnende gevallen. We onderzoeken of betere inzet van de 
discretionaire bevoegdheid mogelijk is, bijvoorbeeld door een commissie van 
experts. We investeren in de communicatie met buurtbewoners en nemen hun 
zorgen serieus. We waarderen vrijwilligers die een onmisbaar steentje bijdragen 
aan de integratie van vluchtelingen in onze samenleving. Alle opvanglocaties 
moeten voldoen aan humane minimumvoorwaarden, waardoor mensen de ruimte 
hebben om te leven, en waarbij het recht op privacy en de toegang tot publieke 
voorzieningen wordt gewaarborgd. In opvanglocaties wordt extra bescherming 
gegarandeerd voor kwetsbare groepen zoals vrouwen, LHBTQIA+-personen, 
alleenstaande minderjarigen en mensen met een handicap. Indien nodig komen 
er aparte opvanglocaties om hun veiligheid te waarborgen. We staan voor een 
inclusieve samenleving waarin ieder kind zich veilig kan ontwikkelen. We willen 
onder voorwaarden een regeling maken om de kleine groep van mensen die al 
langdurig als ongedocumenteerde in Nederland verblijven en kinderen die zonder 
documenten in Nederland zijn opgegroeid, duurzaam perspectief te bieden in lijn 
met art. 3. “Internationaal Verdrag van de Rechten van het Kind (IVRK)”.

› Snelle integratie. Mensen moeten al tijdens hun asielprocedure kunnen 
deelnemen aan de Nederlandse samenleving. Het huidige asielstelsel maakt dit 
onmogelijk door asielzoekers continu te laten verhuizen. We plaatsen asielzoekers 
daarom alvast in een azc in de gemeente waar ze, na inwilliging van hun 
asielverzoek, als statushouders zullen wonen. Inburgering is een gezamenlijke 
verantwoordelijkheid. Cursussen en examens worden volledig door de overheid 
bekostigd: de lening bij DUO wordt afgeschaft. De Onderwijsinspectie controleert 
de kwaliteit. We investeren in zinvolle dagbesteding en zelfontplooiing door 
snellere toegang tot taalonderwijs. We stimuleren daarnaast dat nieuwkomers en 
lokale bewoners elkaars achtergrond en gewoonten leren kennen.

› Asielzoekers en statushouders aan het werk. Asielzoekers die meer dan zes 
maanden in de procedure zitten, moeten aan het werk kunnen. Als het perspectief 
op inwilliging eerder duidelijk is, mogen mensen binnen een maand volledig 
aan het werk. We schrappen de noodzaak voor een tewerkstellingsvergunning, 
net als bij Oekraïense vluchtelingen, en brengen werkgevers met asielzoekers 
en vluchtelingen in contact. Zo faciliteren we de integratie van nieuwkomers én 
verlichten we de krapte op de arbeidsmarkt.

› Altijd toegang tot taalles. We herzien hoe we omgaan met het vrijstellen van 
statushouders van hun inburgeringscursus. Statushouders kunnen nu een 
ontheffing krijgen als ze zeshonderd uur taalles hebben gevolgd en het niveau 
niet halen. De toegang tot taalles vervalt, terwijl het nog steeds belangrijk is dat 
mensen Nederlands leren. Wij willen dat taallessen ook na ontheffing worden 
aangeboden.

› Oekraïense vluchtelingen. We blijven vluchtelingen uit Oekraïne opvangen en 
geven hen de kans om een bestaan op te bouwen. We verlengen hun speciale 
status en werken tegelijkertijd, ruim drie jaar na het begin van de grootschalige 
Russische invasie, aan een permanentere oplossing met toekomstperspectief 
in Nederland. Zo geven we Oekraïense ontheemden de mogelijkheid om tegen 
het wettelijk tarief te studeren. We passen de goede ervaringen uit de opvang 
van Oekraïense vluchtelingen toe op de opvang en integratie van andere 
vluchtelingen.

› Overlast aanpakken. Overlastgevende asielzoekers, vaak mensen zonder 
perspectief op inwilliging, ondermijnen het draagvlak voor goede asielopvang. Ze 
moeten na afwijzing snel terugkeren naar het land van herkomst. We spreiden deze 
groep asielzoekers over het land om Ter Apel en Budel te ontlasten en openen 
procesbeschikbaarheidslocaties om hen van straat te halen. We verminderen 
overlast door kleinschaligere opvang, toegang tot werk en het openen van meer 
aanmeldcentra. We geven gemeenten met aanmeldcentra daarnaast een aparte 
status onder de Politiewet, om te zorgen voor voldoende politiecapaciteit.

› Eerste levensbehoeften en uitgeprocedeerden. Iedereen die in Nederland 
verblijft, heeft recht op eerste levensbehoeften als zorg (inclusief mondzorg), 
onderdak, voedsel en rechtsbijstand. Vreemdelingendetentie mag alleen 
als uiterste maatregel, onder strikte voorwaarden en in lijn met Europese 
regelgeving. Zoveel mogelijk wordt ingezet op alternatieven voor bewaring, 
zoals het opleggen van een meldplicht. Gezinnen en kinderen komen nooit in 
detentie, hiervoor komen open, gezinsvriendelijke locaties. Soms is terugkeer 
niet mogelijk, bijvoorbeeld wanneer het land van herkomst niet meewerkt. We 
voorkomen zo veel mogelijk dat deze mensen zonder papieren en perspectief 
op straat moeten leven.  Dat doen we bijvoorbeeld door ruimere hantering van 
het buitenschuldcriterium of het koppelen van verblijfsrecht aan staatloosheid of 
begeleiding bij terugkeer als dit later toch nog mogelijk blijkt. We zetten alles op 
alles om zogenaamde illegaliteit niet strafbaar te stellen. Geen mens is illegaal.

› Hervestiging. We willen naar een stelsel dat de meest kwetsbare vluchtelingen 
die recht hebben op asiel vooropstelt en pakken het bedrijfsmodel van 
mensensmokkelaars aan. We pleiten voor veilige routes om in Nederland 
bescherming te bieden aan mensen die vluchten voor oorlog, geweld en 
vervolging. Het hervestigingsprogramma van UNHCR voorkomt dat mensen de 
gevaarlijke reis naar Europa maken en vervolgens voor lange tijd in de opvang 
zitten. Hervestiging is daarom in het belang van vluchtelingen én Nederland. In 
dat kader stellen we een hoger jaarlijks hervestigingsquotum vast.

› Effectief terugkeerbeleid. Mensen die geen recht hebben op asiel, moeten 
terug naar hun land van herkomst. Asielprocedures moeten kort en zorgvuldig 
zijn en mensenrechten van migranten moeten te allen tijde zijn gewaarborgd. 
Met landen van herkomst gaan we, op basis van gelijkwaardigheid, brede 
partnerschappen aan waar terugkeer van uitgeprocedeerde asielzoekers 
onderdeel van is. Investering in het herkomstland is de meest duurzame, humane 
en effectieve manier van het bevorderen van terugkeer. We zijn zeer kritisch op 
de ‘terugkeerhubs’, vanwege het grote risico aan mensenrechtenschendingen, 
detentie of jarenlange in limbo zijn van de mensen die hiernaartoe gestuurd 
zouden worden.

› Perspectief in de regio en in herkomstlanden. Zo’n twee derde van de 
vluchtelingen wereldwijd wordt opgevangen door buurlanden. We helpen deze 
landen met goede opvang, zodat mensen niet de gevaarlijke oversteek naar 
Europa maken. We willen mensen in staat stellen om daar een toekomst op te 
bouwen, inclusief werk, onderwijs en deelname aan de samenleving. Daarom 
investeren we in ontwikkelingssamenwerking, conflictpreventie, eerlijke handel, 
vredesopbouw en in noodhulp aan mensen in nood.

› Tegengaan pushbacks. Nederland zal actief pushbacks en andere 
mensenrechtenschendingen aan de buitengrenzen tegengaan en Frontex dient 
de handhaving daarvan te versterken. We willen geen EU-financiering voor 
grensbeleid dat mensenrechten schendt. We zien het als een gezamenlijke 
verantwoordelijkheid van de EU en haar lidstaten om de veiligheid van migranten 
op zee te waarborgen.

Het begint met een eigen plek. Of je nu gaat studeren, met vrienden gaat 
samenwonen, je eerste huis koopt of een nieuwe woonplaats zoekt. Het 
zou vanzelfsprekend moeten zijn dat er ook een plekje voor jou is. De 
afgelopen jaren hebben we gezien wat er gebeurt als we de regie op 
ons woonbeleid niet stevig vastpakken. Dan gaan de mensen die het 
kunnen betalen er met de winst vandoor en moet een groot deel van 
ons opdraaien voor de hoge huren en onbetaalbare huizen. Dat moet 
anders. Daarom komt GroenLinks-PvdA met ongekende investeringen 
in woningbouw. We versnellen de bouw door regels te versimpelen en 
de stikstofimpasse op te lossen. En we zorgen dat wat er gebouwd 
wordt ook betaalbaar is. Zo krijgt iedereen de kans op een eigen plek in 
Nederland. Zodat je weer vooruit komt in het leven.

› Wet versnelling woningbouw. Wonen is topprioriteit voor een nieuwe regering. 
Het bestrijden van de wooncrisis zal veel inzet kosten. Toch zijn er stappen die we 
snel kunnen zetten. Daarom willen we in een nieuwe regering direct komen met 
een Wet versnelling woningbouw. Daarin nemen we maatregelen om meer grond 
beschikbaar te stellen voor woningbouw en de stikstofimpasse te doorbreken. 
Ook gaan we procedures voor woningbouw verkorten en vereenvoudigen.
› Een einde aan het stikstofslot. Ons land mag niet langer stilstaan door te 
hoge stikstofuitstoot. We nemen maatregelen zodat de woningbouw weer vlot 
getrokken wordt. We maken vergunningverlening voor woningbouw eenvoudiger. 
De intensieve veehouderij zal meer moeten doen om vervuiling terug te 
dringen. Daarbij hoort ook een kleinere veestapel, en zo nodig met dwingende 
maatregelen als stok achter de deur. Rondom natuurgebieden als de Veluwe 
en de Peel starten we direct met het uitkopen van intensieve veehouders zodat 
binnen een half jaar de vergunningverlening voor woningbouw weer loopt.

› Meer locaties voor nieuwbouw. 
Als we 100.000 nieuwe woningen willen bouwen, is ruimte nodig. 
Dat betekent dat andere belangen zullen moeten inschikken, zoals de 
veehouderij en de luchtvaart. We gaan landbouwgrond bestemmen 
voor woningbouw en doen hetzelfde met verloederde bedrijventerreinen, 
leegstaande binnenstedelijke locaties en grond van ontwikkelaars die 
jarenlang niet ontwikkelen. Daarover willen we bindende afspraken maken met 
gemeenten en provincies, die we vastleggen in de Nota Ruimte. We zien grote 
kansen: een woonwijk op de locatie van de luchthaven bij Rotterdam, veel 
meer woningbouw in Noord-Holland als het aantal vluchten op Schiphol daalt, 
en grootschalige woningbouw of nieuwe steden in de Brabantse stedenrij, bij 
Brainport Eindhoven en tussen Almere en Amsterdam.

› Duurzame verstedelijking. Bij het aanwijzen van meer volkshuisvestingslocaties 
hanteren we de ladder voor duurzame verstedelijking als toetsingskader. Dat 
betekent dat we eerst kijken naar mogelijkheden binnen bestaand stedelijk 
gebied. In samenhang met voorzieningen, werkgelegenheid en duurzame 
mobiliteit. Pas wanneer die ruimte benut is, komen uitbreidingslocaties in beeld. 
Zo zorgen we dat nieuwbouw niet alleen aantallen oplevert, maar ook bijdraagt 
aan leefbaarheid, klimaatdoelen en een gezonde ruimtelijke balans.

› Samenwonen stimuleren. Mensen die graag zouden willen samenwonen, 
doen dat soms niet uit angst dat ze gekort worden op hun inkomen. We 
willen het aantrekkelijker maken om samen te wonen. Daarom schaffen we 
de kostendelersnorm in de bijstand af. Verhuurders gaan contracten toestaan 
waardoor meerdere vrienden een woning kunnen delen als volwaardig huurders.
› Woningzoekenden boven bezwaarmakers. In tijden van enorme woningnood, 
moeten we het belang van woningzoekenden zwaar wegen. Daarom willen we 
juridische procedures verkorten, zodat we sneller kunnen bouwen. Gemeenten en 
de Raad van State krijgen meer capaciteit om bezwaar- en beroepsprocedures 
versneld te behandelen. Het belang van woningzoekenden gaat juridisch 
zwaarder wegen en ze krijgen ook inspraak in procedures.

› Slimme oplossingen voor meer woonruimte. We maken afspraken met 
corporaties en gemeenten over het beter benutten van de bestaande voorraad. 
Bijvoorbeeld door van één grote woning meerdere kleinere woningen te maken 
(splitsing) of een extra verdieping boven op een woning te bouwen (optopping). 
Voor particulieren moet het makkelijker worden om woningen te splitsen, 
bijvoorbeeld door de financiering goed te regelen. We bouwen leegstaande 
kantoorruimten om en helpen mensen die een kamer over hebben in hun eigen 
woning en die willen verhuren (hospitaverhuur).

Woningbouwcorporaties Nieuwe Stijl krijgen een grote rol 
bij nieuwbouwprojecten. Dat zijn investeerders zonder winstoogmerk, 
die betaalbare huurwoningen van topkwaliteit bouwen voor iedereen. 
De inkomensgrenzen gaan omhoog, zodat ook de middenklasse toegang krijgt tot betaalbare woningen. 
Het doel is dat tweederde van de Nederlandse huishoudens tot de doelgroep behoort. Het 
Rijk zorg met een ambitieus investeringsprogramma voor toegang tot gunstige 
financiering. We passen de wet aan zodat de Woningcorporaties Nieuwe Stijl 
geen winstbelasting betaalt. Zo is er meer ruimte om te investeren.

› Meer betaalbare woningen in nieuwe projecten. De Woningcorporaties Nieuwe 
Stijl gaan jaarlijks tienduizenden betaalbare woningen extra bouwen. De ambitie is 
dat er jaarlijks ruim 100.000 woningen bij komen. Waarvan 40.000 huurwoningen 
met een huur tot 900 euro. En nog eens 40.000 woningen met een huur tot 
1200 euro, of koopwoningen met een maximale koopprijs van 405.000 euro. 
Gemeenten met een laag aandeel sociale huurwoningen of een tekort hieraan 
worden verplicht om een nog hoger aandeel sociale huurwoningen te realiseren. 
Zo zorgen we dat de woningvoorraad van woningbouwcorporaties Nieuwe Stijl op 
een goed peil komt.

› Volkshuisvesting van topkwaliteit. Het doel is woningen te bouwen van 
topkwaliteit, waar bewoners trots op zijn. We beoordelen projecten niet alleen 
op aantallen en betaalbaarheid, maar ook op kwaliteit, duurzaamheid, uitstraling, 
architectuur en de aanwezigheid van groen en voorzieningen. We zetten in op 
woningen met gemeenschappelijke binnenruimtes voor activiteiten, buurttuinen 
en speeltuinen dichtbij en mogelijkheden om te sporten. We zorgen voor 
voldoende groen, parken en bomen.
› Huren betaalbaar houden. Als je eenmaal een woning hebt, wil je zekerheid 
dat je de huur kunt blijven betalen en dat je genoeg overhoudt voor andere 
uitgaven. We willen ervoor zorgen dat de lonen harder stijgen dan de huren. In 
tijden van hoge inflatie mogen de huren dan niet te hard stijgen. Om explosieve 
huurstijgingen te voorkomen, komt er een wettelijke bovengrens aan de 
toegestane huurstijging.

› Huurders hebben recht op een goede woning. Huurders betalen letterlijk 
de rekening als verhuurders weigeren een woning te isoleren. Wij leggen de 
verantwoordelijkheid waar die hoort: bij de verhuurder. Woningcorporaties 
geven we voldoende financiering om zo snel mogelijk alle corporatiewoningen 
te verduurzamen. Dit gebeurt met aandacht voor het voorkomen van vocht en 
schimmel, het vervangen van loden leidingen en bescherming tegen hitte. Slechte 
energielabels worden verplicht uitgefaseerd, ook in de private huursector, zodat 
de energierekening van huurders omlaag gaat, en woningen op tijd gereed zijn om 
over te stappen op een warmtepomp of warmtenet. Een uitgefaseerd energielabel 
geeft huurders recht op een tochtkorting die via de huurcommissie kan worden 
opgeëist. Enkel glas wordt erkend als gebrek, zodat huurders recht krijgen op 
verbetering of huurverlaging.

Huurders verdienen bescherming tegen profiteurs die misbruik maken 
van de woningnood. De wettelijke bescherming tegen woekerhuren gaat 
gelden voor alle huurwoningen. De markt krijgt een minder grote rol bij 
het bepalen van de maximaal toegestane huurprijs, doordat de koopprijs van de 
woning (WOZ-waarde) minder zwaar gaat meetellen in de berekening. Huurders 
van slecht geïsoleerde woningen behouden een korting op de huur.

› Huurders verdienen zekerheid. De vaste huurovereenkomst blijft de norm, 
zoals we hebben afgesproken in de Wet vaste huurcontracten. We zijn tegen 
voorstellen die de onzekerheid voor huurders vergroten. Tijdelijke contracten 
zorgden namelijk voor hoge huurstijgingen en stress, en zorgden niet voor meer 
woningen. In het hele land gaat de verhuurvergunning gelden om huurders te 
beschermen tegen foute huisjesmelkers.
› Een einde aan de uitverkoop betaalbare woningen. De afgelopen jaren zijn veel 
betaalbare huurwoningen verkocht aan commerciële partijen, die vervolgens een 
hogere huur gaan vragen. We willen de verkoop van betaalbare huurwoningen 
minimaliseren. Zo behouden we betaalbare woningen in verschillende buurten. Dat 
kan ook als we de Woningcorporaties Nieuwe Stijl voldoende middelen geven.

› Nieuwe Wijkenaanpak. Er zijn veel wijken en buurten in Nederland waar veel 
problemen samenkomen. Er is meer armoede, werkloosheid en onveiligheid, 
en mensen leven er korter. De woningen zijn van minder goede kwaliteit, 
met slechte isolatie, meer tocht en schimmel. Deze problemen gaan we 
met voorrang aanpakken, inclusief financiering. Daarom komen we met een 
Nieuwe Wijkenaanpak. Daar hoort een isolatie-offensief bij, waarmee we 
slecht geïsoleerde woningen opknappen en verduurzamen. We combineren 
investeringen in huizen en publieke ruimte met investeringen in werkgelegenheid, 
onderwijs, cultuur, welzijn en veiligheid. We hebben daarbij niet alleen aandacht 
voor de grote steden, maar voor alle steden en dorpen in Nederland. Waaronder 
de ‘New-Town’-gemeenten: de grote groeikernen die nu niet alleen voor een 
grootschalige vervangingsopgave staan, maar ook voor problemen met onder 
andere bestaanszekerheid en leefbaarheid.

› Genoeg woningen voor iedereen. Jongeren hebben andere woningen nodig 
dan ouderen, singles weer andere dan gezinnen. In nieuwbouwprojecten moet 
daar voldoende aandacht voor zijn. Voor studenten en jongvolwassenen bouwen 
we woningen met gedeelde voorzieningen. Voor ouderen en mensen met een 
ondersteuningsbehoefte bouwen we woningen rondom voorzieningen, en 
woningen waar je ook zorg kunt krijgen. We zorgen dat voldoende woningen 
toegankelijk zijn voor mensen die een beperking hebben. Er komt steun voor 
wooncoöperaties, waarbij een groep bewoners samen eigenaar is van de woning. 
Dat geldt ook voor collectieve woonvormen voor ouderen, zoals knarrenhofjes.

› Niemand slaapt op straat. Het aantal mensen dat noodgedwongen op straat, bij 
vrienden op de bank, of in een caravan of tentje slaapt, is de afgelopen jaren fors 
gestegen. Dakloosheid is primair een woonprobleem, veroorzaakt door een tekort 
aan betaalbare woningen en onzekere woonconstructies. We houden vast aan de 
afspraak om dakloosheid in 2030 te beëindigen. Om dit doel te verwezenlijken 
zorgen corporaties ervoor dat in elk nieuw project minstens 40% sociaal wordt 
gebouwd, zodat er ook voldoende aanbod beschikbaar is voor ‘Wonen Eerst’ 
beleid. Ook starten we met pilots zodat gemeenten een grotere rol krijgen in 
sociale huisvesting. Mensen die op zoek zijn naar een woning noemen we ‘urgent 
woningzoekenden’, om de stigmatisering die de huidige term ‘daklozen’ met zich 
meebrengt tegen te gaan. We zorgen ervoor dat mensen allereerst een betaalbaar 
dak boven het hoofd krijgen (Wonen Eerst) - met waar nodig extra begeleiding - 
zodat mensen weer zelfstandig kunnen wonen.

› Geen discriminatie op de huurmarkt. De leeftijdsgrens voor de huurtoeslag 
daalt voor alle woningen naar 18 jaar. Ook wordt het mogelijk om voor 
onzelfstandige woningen huurtoeslag aan te vragen.
› Voorrang op sociale huur. Het tekort aan betaalbare woningen wordt gebruikt om 
groepen tegen elkaar op te zetten. Terwijl iedereen in hetzelfde schuitje zit. Meer 
betaalbaar is de oplossing, niet de uitsluiting van kwetsbare groepen. We draaien 
de aanscherpingen van de voorrangsregeling voor statushouders daarom terug.

› Speculatiewinsten naar de samenleving. Zonder iets te hoeven doen, verdienen 
grondspeculanten veel geld als landbouwgrond een woonbestemming krijgt. Per 
jaar bedraagt deze waardestijging maar liefst acht miljard euro. We vinden dat 
deze speculatiewinsten ten goede moeten komen aan de samenleving. Een eerlijk 
deel van deze speculatiewinst vloeit terug naar de samenleving, zodat we het 
kunnen gebruiken voor woningbouw.
› Een opkoopbescherming tegen speculatie. Als je een woning koopt, is het de 
bedoeling dat je er ook gaat wonen. Met een opkoopbescherming zorgen we dat 
woningen naar mensen gaan die er gaan wonen, in plaats van naar speculanten 
die alleen woningen kopen om ze weer met winst door te verkopen.

› Verhuren in plaats van leegstand. Het is niet uit te leggen dat tienduizenden 
woningen leegstaan. Dat doen vastgoedspeculanten soms bewust, omdat ze 
genoeg verdienen aan de waardestijging. Met een gemeentelijke heffing op 
langdurig leegstaande woningen gaan we ook leegstand tegen. Elke gemeente 
kan daarnaast een leegstandsverordening opstellen, zodat woningen die zonder 
goede reden langdurig leegstaan alsnog verhuurd worden.
› Bouwstimulans. Met een bouwstimulans gaan we grondeigenaren aansporen 
sneller te bouwen. De bouwstimulans is een gemeentelijke heffing op 
braakliggende terreinen met een woonbestemming. Zo loont het om te bouwen 
in plaats van grond braak te laten liggen. Als eigenaren van grond met een 
woonbestemming niet binnen een vaste termijn overgaan op woningbouw, volgen 
boetes en in het ergste geval onteigening.

› Grond opkopen voor nieuwbouwwoningen. Als de overheid grond opkoopt, 
kunnen we sneller bouwen en de huren en huizenprijzen betaalbaar houden. De 
overheid heeft dan een sterkere onderhandelingspositie en kan zo het proces 
versnellen. Ook voorkomen we dat grondspeculanten de prijs opdrijven en grote 
winsten opstrijken. We willen daarom financiering beschikbaar stellen voor een 
Rijksgrondbank om grond op te kopen voor de bouw van nieuwe woningen.
› Eerste recht van koop bij grond. Rijksgrondbank krijgt het eerste recht van 
koop als grond beschikbaar komt. We passen de wet aan om een voorkeursrecht 
te vestigen op grond rondom bebouwd gebied, met prioriteit voor grond voor de 
bouw van nieuwbouwwoningen.

› Een investeringsprogramma voor tienduizenden betaalbare woningen. 
Als we sneller meer betaalbare woningen van topkwaliteit willen bouwen, is 
een ambitieus publiek investeringsprogramma nodig. Alleen zo hebben we 
voldoende slagkracht om betaalbaar te bouwen en worden we minder afhankelijk 
van commerciële investeerders. We willen daarom de komende jaren genoeg 
middelen uittrekken voor ongekende investeringen in woningbouw.
› Meer investeringsruimte voor betaalbare nieuwbouw. De Woningcorporaties 
Nieuwe Stijl betalen geen winstbelasting. De wet passen we daarvoor aan. 
Daarmee ontstaat extra investeringsruimte voor de bouw van nieuwe woningen, 
centra voor kunst en de cultuur, renovatie en verduurzaming. Ook blijft er genoeg 
geld over om de huren betaalbaar te houden. Omgerekend levert deze maatregel 
investeringsruimte op voor de bouw van tienduizenden betaalbare woningen.

› Rijksleningen voor woningen tot met een huur van 700 euro. We komen 
met een nieuw instrument om meer betaalbare woningen te bouwen. Net als 
in Oostenrijk gaat het Rijk gunstige leningen verstrekken voor de bouw van 
extra betaalbare huurwoningen. Dat zijn bijvoorbeeld leningen met een lage 
rente van 1% voor een deel van de bouwkosten. Jaarlijks stelt de politiek een 
bouwprogramma vast met een bijbehorend budget. In het eerste jaar gaan we uit 
van 10.000 woningen.
› Gunstige financiering voor middenhuur. We zorgen voor extra 
investeringsruimte door gunstige leningen voor de bouw van tienduizenden 
woningen met een huur tot maximaal 1.200 euro per maand. Op korte termijn 
kan dat als het Rijk en gemeenten garantstaan voor deze leningen, zoals 
Rotterdam gaat doen. Op lange termijn kan een speciaal fonds garantstaan (het 
Waarborgfonds Sociale Woningbouw), na goedkeuring van de EU.

› Extra middelen voor knelpunten. Sommige projecten lopen vertraging 
op vanwege onvoldoende financiering. Daarom stellen we object- en 
projectsubsidies beschikbaar. Gemeenten krijgen een nieuwbouw-premie als ze 
woningen bouwen. Ook stellen we extra geld beschikbaar voor nieuwe wegen en 
ov-verbindingen.

› Funderingsherstelfonds. Honderdduizenden woningen dreigen te verzakken door 
droogte doordat waterschappen het grondwaterpeil te laag hebben vastgesteld. 
Hier profiteren boeren van, maar huiseigenaren worden opgezadeld met torenhoge 
kosten. Daarom komen we met een Funderingsherstelfonds, zodat de kosten 
kunnen worden gedeeld tussen het Rijk, de gemeente en de eigenaar zelf.
› Financiering. Wonen is een topprioriteit voor een nieuwe regering. Daarom 
investeren we daar fors in. Eenmalige of tijdelijke uitgaven kunnen deels 
gefinancierd worden door onze financiële buffers in te zetten. Denk bijvoorbeeld 
aan uitgaven aan infrastructuur. Voor de financiering van jaarlijks terugkerende 
uitgaven kijken we naar het afromen van speculatiewinsten, het versoberen van 
belastingkortingen voor grondbezitters en het afbouwen van prijsopdrijvende 
subsidies.

› Starters beschermen. Starters worden nu gedwongen risico’s te nemen, zoals 
bieden zonder voorbehoud van financiering of zonder bouwkundige keuring. 
Daarom willen we de bescherming van starters uitbreiden. Voortaan krijgen 
huizenkopers standaard het recht op een bedenktermijn van twee weken. Net 
als in Noorwegen worden alle biedingen openbaar. Er komt een vergunning 
voor makelaars om misleiding, uitbuiting en discriminatie tegen te gaan. 
Makelaarscourtage wordt een vast percentage, in plaats van bonusopslagen bij 
hogere verkoopwaarden waardoor woningen tot ver boven de waarde worden 
verkocht.

› Betaalbare koopwoningen voor starters. We stellen meer geld beschikbaar om 
starters te helpen bij het financieren van hun eerste koopwoning. Dat doen we 
via een startersfonds dat tot 30% van de koopprijs financiert. Bij verkoop betaalt 
de starter dit deel terug aan het fonds. Om de bouw te versnellen gaat dit fonds 
gelden voor nieuwbouwwoningen. Op deze manier maken jongeren weer kans op 
een eigen woning en komt de doorstroming op gang.

› Huizenprijzen betaalbaar houden. De afgelopen jaren zijn de huizenprijzen 
explosief gestegen. Starters hebben een steeds hoger inkomen nodig om 
een hypotheek te krijgen. We willen koopwoningen weer bereikbaar maken 
voor starters. Daarom gaan we de huizenprijsstijgingen beperken. De 
hypotheekrenteaftrek drijft de prijzen op en mensen met de duurste huizen 
profiteren het meest. Daarom gaan we de hypotheekrenteaftrek stapsgewijs 
afbouwen. De opbrengsten zetten we in voor woningbouw en lastenverlichting, 
waardoor mensen meer overhouden van hun loon.

› Wonen waar je wortels hebt. Het is voor jongeren steeds moeilijker om een 
woning te vinden op de plek waar ze zijn opgegroeid. We maken het makkelijker 
voor gemeenten om mensen met binding met de stad of het dorp een woning toe 
te wijzen.
› Private equity uit onze vve’s. Private equity koopt het beheer van vve’s op, met 
als doel zoveel mogelijk winst te maken. Woningbezitters lopen het risico dat 
de tarieven plots fors omhooggaan. We beschermen woningbezitters en weren 
private equity uit vve’s.

› Een nationaal verdeelsysteem voor woonruimte. We willen één landelijk, 
toegankelijk systeem waarin alle huurwoningen te vinden zijn in alle gemeenten – 
van sociale huur tot middenhuur en vrije sector, en van woningcorporaties 
tot particuliere verhuurders. Vergelijkbaar met hoe koopwoningen nu via Funda 
zichtbaar zijn, maar dan voor huurders. Woningzoekenden hoeven zich niet langer 
in elke gemeente afzonderlijk in te schrijven. Jongeren worden automatisch vanaf 
hun 18e kosteloos ingeschreven, zodat niemand buiten de boot valt. Gemeenten 
kunnen hierin extra bescherming bieden voor hun eigen woningzoekenden en 
maken afspraken over extra mogelijkheden voor spoedzoekers en het meenemen 
van bestaande wachttijden.
› Voldoende verpleeghuisplekken. Als je niet meer thuis kunt blijven wonen, wil 
je dat er een plek is waar je fijn verzorgd wordt. De groeiende tweedeling tussen 
welgestelde ouderen en ouderen met een kleine portemonnee is onacceptabel. 
De uitbreiding van verpleeghuisplekken zetten we door en we houden de kwaliteit 
scherp in de gaten.
