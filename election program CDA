Gezondheid is veel meer dan de afwezigheid van ziekte. Meedoen in de samenleving, je levensstijl 
en financiële stabiliteit dragen bij aan gezondheid, zowel mentaal, sociaal als fysiek. Zorgen is een 
werkwoord: we kunnen niet leven zonder te zorgen voor de ander. En als ziekten en gebreken ons 
overkomen, is het belangrijk dat je zorgzame mensen om je heen hebt. Gelukkig leven we in een 
land met betrokken zorgprofessionals, met liefdevolle mantelzorgers, met goede, betaalbare en 
beschikbare zorg, en met solidariteit als pijler van ons stelsel van zorg en welzijn. 
Dat is niet vanzelfsprekend. De zorgkloof groeit. Zowel tussen mensen met een lagere en hogere 
sociaaleconomische status, maar ook de kwaliteit van zorg verschilt tussen aanbieders. Tegelijk 
groeit de zorgvraag exponentieel. Het aantal mensen met chronische ziekten, zoals beroertes, 
kanker en diabetes, stijgt snel. 

Veel zorgvragen zijn sociale vragen of terug te leiden naar een ongezond leven of schulden. 
Ouderen worden gelukkig steeds ouder en doen steeds meer een beroep op zorg en onder
steuning. Een op de zeven jongeren ontvangt op dit moment jeugdzorg. Personeelstekorten in 
de sector nemen toe. Inmiddels besteden we gemiddeld 7.000 euro per jaar per volwassene aan 
zorg, en die kosten stijgen harder dan ons inkomen. Dat is niet houdbaar. 
Het CDA wil daarom koers zetten naar liefdevolle, menswaardige zorg die wél toekomstbestendig 
is. Waarin zorgverleners de ruimte krijgen om met aandacht en vertrouwen hun werk te doen. 
Slimme technologie helpt, maar vervangt geen menselijk contact. We moeten de stijgende 
zorgkosten samen betalen en bereid zijn onze zorg waar nodig ingrijpend te veranderen.
Dat vraagt iets van ons allemaal. 
Van zorg naar gezondheid en van controle naar vertrouwen. Zo werken we aan een fatsoenlijke 
zorgzame samenleving met professionele zorg, begeleiding en ondersteuning voor wie dat nodig 
heeft, op het juiste moment, op de juiste plek. 

De kern van ons zorgstelsel blijft solidariteit. Tegelijk vragen we van mensen om meer bij te 
dragen aan de kosten van hun gezondheid en zorg. Het CDA wil stevige keuzes maken om goed 
voorbereid te zijn op de toekomst. Gezond blijven begint bij voorkomen. We willen een sterke 
eerstelijnszorg, waarin de mens centraal staat. Curatieve zorg van hoge kwaliteit, waar nodig 
geconcentreerd. Langdurige zorg inbedden in gemeenschappen, met minder administratieve 
lasten. Een beweging van zorg naar gezondheid. 

We willen een beweging maken waarin we zoveel mogelijk voorkomen dat mensen zorg nodig 
hebben. En als het toch tegenzit, passende zorg krijgen. Het CDA wil gezonde keuzes makkelijk 
maken en mensen stimuleren om gezond te leven – fysiek, sociaal en mentaal. 
• Gezond leven is deel van een goede basis bij het opgroeien. Centra voor Jeugd en Gezin, 
kinderopvangcentra en scholen krijgen meer mogelijkheden om gezond leven – bewegen, 
eten, mentaal – in te bedden in hun aanpak, zoals de 1000 dagen-aanpak. Ouders en 
verzorgers worden hier actief bij betrokken.

• We scherpen het ‘Preventieakkoord’ aan. Supermarkten moeten zich steviger inspannen 
om hun maatschappelijke bijdrage te leveren aan gezond leven. Ook het aanbod van eten 
en drinken op bijvoorbeeld scholen, trein- en tankstations, sportclubs en musea 
moet gevarieerder. 
• Wij willen gratis schoolfruit voor kinderen op de basisschool. 
• We introduceren een brede suikerbelasting. 

• We verhogen de leeftijdsgrens van tabaksverkoop naar 21 jaar en willen een 
generatiegebonden rookverbod waarbij we roken stapsgewijs verbieden. We dringen 
het aantal tabaksverkooppunten terug, voeren een verbod in op wegwerpvapes, willen 
een jaarlijkse indexatie-accijns op tabak en accijns op e-sigaretten. We voeren een nieuwe 
afdracht in, zodat de tabaksindustrie gaat meebetalen aan de maatschappelijke kosten die 
zij zelf veroorzaken.
• Er komt een verbod op kindermarketing voor ongezonde producten en diensten.   

Eerstelijnszorg zoals de huisarts, apotheek of wijkverpleging is essentieel voor een gezonde 
samenleving. Samen met welzijnswerk en mantelzorgers is dit het eerste aanspreekpunt 
voor mensen met een zorgvraag. Zo kunnen professionals vroegtijdig medische of sociale 
problematiek signaleren, problemen bij de oorzaak aanpakken, hun poortwachtersfunctie 
vervullen, en mensen na een specialistische behandeling snel en goed weer op de been helpen. 
• We willen de eerstelijnszorg versterken door een betere samenwerking tussen 
huisartsen en wijkverplegers, apotheken, welzijnswerkers, diëtisten, fysiotherapeuten, 
ambulante ggz, specialisten ouderengeneeskunde en casemanagers dementie. Zorg willen 
we meer inrichten in de buurt, met mogelijkheden tot maatwerk. Er worden hiervoor 
structurele afspraken tussen overheid en zorgverzekeraars gemaakt. 

• We willen het praktijkhouderschap versterken door startende huisartsen beter 
te begeleiden en te ondersteunen bij onder andere huisvesting, bijvoorbeeld via 
gereserveerde ruimte voor eerstelijnszorg in nieuwbouwwijken. 
• In de apotheekzorg zetten we daarnaast in op het terugdringen van overmedicatie 
(‘ontpillen’) en het voorkomen van verspilling door het veilig inleveren en hergebruiken van 
ongebruikte medicatie te stimuleren. 

Om de zorg betaalbaar, bereikbaar en goed te houden moeten we andere keuzes maken. 
We willen dat de juiste zorg op de juiste plek wordt verleend. Door meer samen te werken hoeft 
niet iedereen alle zorg aan te bieden. Hoog-complexe zorg concentreren we meer en laag
complexe zorg bieden we breder aan. De hele mens moet weer centraal komen te staan. We 
moeten af van het denken in gebouwen en de zorg organiseren om de mensen heen, op de plek 
waar dat nodig is. 
• De laag-complexe zorg moet voor heel Nederland beschikbaar zijn en van goede 
kwaliteit. Algemene en laag-complexe zorg vindt plaats in regionale centra. Zij werken 
onderling samen: niet elk ziekenhuis hoeft alles te doen. We stimuleren vernieuwing 
van het aanbod, bijvoorbeeld door laag-complexe medisch-specialistische zorg via 
gezondheidscentra aan te bieden, waar meer digitaal wordt gewerkt en waar de specialist 
naar de patiënten toekomt. 

• Hoog-complexe zorg concentreren we in academische ziekenhuizen en gespecialiseerde 
topcentra die zich meer zullen richten op hun kerntaken. 
• De minister krijgt bevoegdheden om concentratie en regionale specialisatie af 
te dwingen. 
• We willen een gelijker speelveld tussen ziekenhuizen en zelfstandige behandelcentra 
(zbc’s), die zich richten op laag-complexe zorg, door gelijke verantwoordelijkheden, 
transparantie over kwaliteit en meer differentiatie van de financiering op basis van 
de complexiteit en de kenmerken van patiënten. Commerciële zorgaanbieders, zoals 
commerciële huisartsenketens of private ggz-aanbieders, dienen mee te draaien in 
de reguliere weekend- en nachtdiensten. We stellen aan zorgaanbieders en financiers 
van met name private equity-partijen extra eisen die waarborgen bieden voor langjarig 
commitment en kwaliteit van bestuurders. We willen geen excessieve winsten en 
beloningen in de zorg. 

• Zoveel mogelijk medisch specialisten komen in loondienst om samenwerking binnen 
ziekenhuizen te stimuleren en tot beter passende zorg te komen. 
• We willen specifieke aandacht voor vrouwelijke gezondheidszorg in medische 
opleidingen. Ook gaan we door met investeren in onderzoek naar en kennis over ziektes en 
symptomen die vaker bij vrouwen voorkomen.
• We blijven ons inzetten voor verbetering van ‘het recht om vergeten te worden’ voor 
mensen die zijn genezen van kanker.
• We willen een hogere vaccinatiegraad onder kinderen en jongeren door in te zetten op 
een effectieve, wijkgerichte aanpak.

Zonder een veilige thuishaven of adequaat inkomen raakt niemand echt uit de problemen. 
Voor mensen met complexe problemen staat de zorg onder druk. Daarom maken wij werk van 
een menselijke ggz die uitgaat van vertrouwen, gemeenschap en nabijheid. 
• We zetten in op preventie van mentale problemen van met name jongeren. We willen 
vroege interventie en voorkomen dat mentale problemen te zwaar worden. We 
investeren in programma’s op school, het werk en in de wijk om mentale veerkracht 
te versterken.  

• We willen dat er vaker ‘bemoeizorg’ kan worden aangeboden voor mensen die zorg 
mijden en mensen met onbegrepen of verward gedrag. Privacyregels moeten in acht 
worden genomen, maar mogen geen belemmering vormen. 
• We organiseren de ggz rondom mensen. We dringen wachttijden terug, onder 
andere door een beter gemixte samenstelling tussen zwaardere en lichtere patiënten, 
wachtlijstbemiddeling, innovatieve vormen van behandeling en ervaringsdeskundigen. 
• Betere samenwerking tussen huisartsen, ggz-aanbieders en sociale ondersteuning in de 
wijk is essentieel. Zeker bij complexe problemen moeten zorgtrajecten niet stilvallen bij een 
verjaardag of postcodegrens.
• We willen dat er meer capaciteit komt in de ggz-instellingen, zodat alle mensen die dit 
nodig hebben gebruik kunnen maken van deze intramurale zorg.

Op dit moment maakt één op de zeven jongeren gebruik van jeugdzorg en de mentale 
gezondheid van onze jongeren en jongvolwassenen staat breed onder druk. Het CDA wil 
een integrale aanpak bij hulp voor gezinnen, waarbij aandacht is voor een stabiele basis, 
zoals huisvesting, goed onderwijs, de impact van social media en het gezin. In het vangnet 
om kinderen heen zijn ouders, gemeenschappen en verenigingen cruciaal. Jeugdzorg moet 
aanvullend zijn, niet het startpunt. We zetten het kind centraal, niet de zorgaanbieder. Jongeren 
moeten zoveel als mogelijk mee kunnen praten over wat zij denken dat nodig is en wie hun 
daarbij kan steunen. De zorgprofessionals geven we meer ruimte en vertrouwen.  

• We verduidelijken regelgeving zodat voor gemeenten, jongeren, ouders en aanbieders 
duidelijk is wat er wel en wat niet onder jeugdzorg valt. 
• We willen lichte hulpvragen zoveel mogelijk in de eigen omgeving oppakken: 
via gezin, school, huisarts, wijkteam of informele netwerken. We investeren in verenigingen, 
maatschappelijk werk en andere ondersteunende instanties. Het CDA wil de eigen bijdrage 
die wordt ingevoerd vooral toepassen bij lichte jeugdzorg. Dit mag niet ten koste gaan 
van het gebruik van jeugdzorg door kansarme gezinnen. De huisarts heeft de rol van 
poortwachter. Als er andere hulp nodig is, wordt het kind via een versterkte eerste lijn 
naar andere passende hulp doorverwezen. 
• We hervormen de jeugdzorg. Zware jeugdzorg organiseren we regionaal, zowel inkoop 
als aansturing. 

• Aanbieders van zorg worden ingekocht op basis van registratie en strenge 
kwaliteitseisen om de kwaliteit te beheersen en te voorkomen dat het aanbod de vraag 
creëert. Weeg de tevredenheid van kinderen en ouders expliciet mee. 
• Om ervoor te zorgen dat de jeugdhulp van goede kwaliteit is, stoppen we het 
vergoedingspercentage voor ongecontracteerde jeugdzorg. We sturen op meer 
bewezen effectieve jeugdzorg zodat we de juiste zorg op de juiste plek toepassen. 
• Het Rijk en de gemeenten houden zich aan de (financiële) afspraken van de 
Hervormingsagenda Jeugd. We monitoren en sturen op adviezen van de Commissie Van 
Ark, en grijpen in wanneer de afspraken niet worden gehaald. 

• Gemeenten zetten zich samen met aanbieders in om de omvang en intensiteit van de zorg 
terug te brengen via de kwaliteitsverbetering en landelijke transparantie rond 
goede praktijken. 
• We willen een zachte landing voor jongvolwassenen als zij de jeugdzorg verlaten en gaan 
soepeler om met de harde knip bij achttien jaar. 
• Commerciële zorgaanbieders mogen niet actief acquireren tijdens behandelingen. 
Indien noodzakelijk kan er een toetsing plaatsvinden. 

De laatste jaren van ons leven neemt de zorg vaak toe. Zorg moet zich richten op kwaliteit van 
leven, met ruimte voor persoonlijke keuzes en betrokkenheid van naasten en de gemeenschap. 
De Wmo moet weer uitgaan van wat mensen nog wel kunnen en inzetten op een sterke sociale 
basis. Zorg die stimuleert en gericht is op de mens in plaats van het systeem. 
• In de zorg willen we de balans herstellen. Mensen hebben niet alleen medische zorg 
nodig. Menselijk contact en gezelschap is vaak net zo belangrijk. 

• In de Wmo voeren we meer inkomensafhankelijke bijdragen in en vereenvoudigen de 
aanbestedingen door gemeenten, zodat gemeenten houvast hebben en zorgaanbieders 
niet met vele regels en verantwoordingen worden geconfronteerd. Zo richten we de Wmo, 
onder meer de huishoudelijke hulp, op mensen die het echt nodig hebben.
• Wij willen meer samenwerking over domeinen heen tussen gemeenten, 
zorgverzekeraars, zorgkantoren en zorgaanbieders. Het wordt makkelijker om pilots over 
domeinen heen uit te voeren en, indien succesvol, landelijk uit te rollen.
• Belangrijk is dat het persoonsgebonden budget (pgb) een volwaardig alternatief blijft, 
naast zorg in natura. We willen de administratieve lasten voor het pgb verlagen.

• In de Wlz scheiden we wonen en zorg met name in de ouderenzorg. 
Nieuwe woonvormen die ontmoeting en onderlinge hulp mogelijk maken, zijn de sleutel 
voor de toekomst. We organiseren voorzieningen, zoals eerstelijnszorg-huisartsen en 
ov-haltes, daaromheen.
• We regelen wettelijk dat gemeenten actief meer passende respijtzorg aanbieden aan 
mantelzorgers, zoals logeeropvang of inzet van vrijwilligers. Voor jonge mantelzorgers 
zetten we in op maatwerk en flexibiliteit in het onderwijs en respijtzorg zodat deze 
kinderen weer normaal kind kunnen zijn.  

Senioren hebben onze maatschappij opgebouwd en leveren ook vandaag een onmisbare 
bijdrage aan onze samenleving, bijvoorbeeld door vrijwilligerswerk, zorg voor (klein)kinderen 
of mantelzorg voor partners en leeftijdsgenoten. Als samenleving willen we bijdragen aan de 
kwaliteit van leven van ouderen – ook bij het ouder worden en in het geval van langdurige zorg. 
• We bouwen meer sociale woonvormen, waar relaties de basis vormen. Daardoor kunnen 
(oudere) burgers beter en langer samenleven in de wijk.
• We stimuleren intergenerationele initiatieven die betekenisvol ouder worden vergroten, 
zoals ontmoetingen tussen scholen en zorginstellingen.
• Specifiek in de intramurale ouderenzorg voeren we standaard regelarm werken in.

• Wij willen ons zorgstelsel toekomstbestendig houden en waar nodig op onderdelen 
hervormen. De Staatscommissie Zorg komt daarom op korte termijn met concrete 
voorstellen om de zorg betaalbaar, van hoge kwaliteit en beschikbaar te houden. We 
vragen de Staatscommissie Zorg te kijken naar:
› de balans tussen collectieve en individuele verantwoordelijkheid;
› de effecten van en balans tussen marktwerking en publieke sturing;
› welke zorg door welke wet geregeld moet worden (met name de Wlz versus de Zvw) en/
of populatiebekostiging binnen delen van de zorg hieraan kan bijdragen);
› hoe preventieve zorg en welzijn structureel gefinancierd kunnen worden, waardoor 
minder curatieve zorg nodig is. 

• Zorginnovaties – mede op basis van succesvolle pilots – willen we snel en breed 
toepassen, door waar nodig wetgeving aan te passen en samenwerking tussen 
zorginstellingen, verzekeraars, gemeenten en innovatieve ecosystemen af te dwingen.
• We willen doorgaan met zorgakkoorden met het brede middenveld, waaronder 
een Nationaal Zorg en Welzijnsakkoord. Er dient hiervoor structurele financiering 
vastgelegd te worden.
• We willen een breed offensief om administratieve lasten in de zorg aan te pakken en 
zorgverleners hun werkplezier terug te geven. Het doel is om de tijd die zorgverleners aan 
administratie besteden, te halveren. Daartoe zullen zowel de overheid, brancheorganisaties, 
verzekeraars en zorginstellingen zelf moedig moeten schrappen.

• We willen een Nationaal Zorgplatform oprichten om datagestuurd werken in de zorg 
te bevorderen. We willen een digitale infrastructuur met open standaarden en 
afdwingbare afspraken.
• Opleidingen en bevoegdheidseisen dienen toekomstgericht en op elkaar afgestemd 
te zijn, zodat er meer mogelijkheden zijn om binnen de zorg over te stappen naar ander 
werk. Medische opleidingen hebben aandacht voor de werking, kansen en risico’s van 
technologie en met name AI.
• Het moet makkelijker zijn voor verpleegkundigen om na pensionering hun werk te 
kunnen blijven doen. Bij pensionering moet de BIG-registratie nog vijf jaar geldig blijven, 
zodat verpleegkundigen makkelijker weer aan de slag kunnen.  

• In het basispakket verzekeren we bewezen effectieve zorg. Het Zorginstituut Nederland 
moet strenger en transparanter toetsen bij toelating en vaker het bestaande pakket 
evalueren, mede op basis van data en transparantie over prestaties. Bewezen niet
effectieve zorg moet uit het pakket. Dat geldt ook voor (her)beoordelen van effectiviteit van 
dure medicijnen. We willen de bevoegdheden van het Zorginstituut daartoe vergroten.
• Medicijntekorten pakken we aan. We bevorderen het stimuleren van Europese 
productie om minder internationaal afhankelijk te worden.

• We draaien de voorgenomen verlaging van het eigen risico terug. Wél zijn we 
voorstander van tranchering per behandeling. We hebben daarbij oog voor de kosten voor 
chronisch zieken en mensen met een beperking.
• We stoppen met de vergoeding van ongecontracteerde zorg, om de groei van het 
aanbod af te remmen en de zorgverzekeraars aan te moedigen om kosten te drukken en 
betere kwaliteitseisen te kunnen stellen.

• We geven ruimte voor het ontwikkelen van zorginnovaties binnen een regelarme 
omgeving. Op die manier kunnen vernieuwingen eenvoudiger worden doorgevoerd. Het 
wordt makkelijker om goede pilot-initiatieven landelijk uit te rollen.
• Preventie is meer dan leefstijl. Het is ook investeren in welzijn en bestaanszekerheid. 
Om de baten van preventie goed te kunnen berekenen, ontwikkelen we een 
investeringsmodel waarin ook gekeken wordt naar de verschillende zorgwetten en de 
effecten op andere beleidsterreinen. 

Zorgfraudeurs maken gebruik van de kwetsbaarheid van mensen, spelen met de gezondheid van 
patiënten en misbruiken daarbij ons zorggeld. 
• Zorgfraude pakken we veel strenger aan met stevige barrières om criminele activiteiten 
in de zorg minder aantrekkelijk te maken. Bij de Kamer van Koophandel worden hogere 
eisen gesteld aan het starten van een zorgbedrijf. Er komt één standaard voor 
alle zorgdomeinen.
• We willen een uitgebreidere screening van zorgbestuurders, een stevige wettelijke 
basis om gegevensuitwisseling in het kader van onderzoek beter mogelijk te maken.

• Toezichthouders zoals de NZa, IGJ en ACM krijgen meer bevoegdheden, bijvoorbeeld om 
overnames tijdelijk stil te leggen of op te treden tegen schimmige constructies. 
De zorgspecifieke fusietoets wordt aangescherpt.
• Wij willen zorgfraude en onterechte declaraties van zorgverleners stevig aanpakken, 
zodat zorggeld besteed wordt aan goede en betaalbare zorg voor iedereen. 

Medische ethiek gaat over fundamentele vragen naar ons menszijn, leven en dood. In het 
politieke en maatschappelijke debat past daarin zorgvuldigheid. Nederland heeft een goede 
traditie om deze onderwerpen maatschappelijk en politiek te bespreken en te komen tot 
zorgvuldige en afgewogen wetgeving. 
• Het leven start met het wonder van een nieuw begin. Rondom nieuw leven spelen grote 
medische en medisch-technologische ontwikkelingen. Hierbij komen oude en nieuwe 
ethische vragen voor wetenschap, samenleving en overheid op tafel. Het CDA wil een 
maatschappelijk gesprek voeren over grenzen, consequenties en mogelijkheden van deze 
ontwikkelingen. De overheid kan zo sturing geven vanuit het principe van fundamentele 
beschermwaardigheid van het leven. De Abortuswet blijft ongewijzigd.

• Senioren krijgen te maken met belangrijke vragen over de oude dag en het levenseinde. 
Het is noodzakelijk dat we hierover als samenleving het gesprek voeren. We zetten ons in 
voor een beweging van ‘wilsverklaring’ naar ‘wensverklaring’, waarbij ouderen 
hun zorgen, wensen en behoeften voor de laatste levensfase vanuit zingevings- 
perspectief vastleggen.
• We zijn geen voorstander van de Wet Voltooid Leven. De problematiek rondom 
euthanasie van jongeren onder de dertig volgen we nauw. We willen meer onderzoek naar 
de oorzaken van de stijging van het aantal gevallen.

Nederland is een innovatief land. Vanuit de lucht is direct zichtbaar dat we weinig aan het toeval 
overlaten. We wisten de zee te bedwingen zodat we onder de zeespiegel kunnen leven,
we wonnen land op de zee voor extra leefruimte. Door steeds weer wendbaar te zijn wisten we 
ons land minutieus in te passen en de toekomst vorm te geven. Elke vierkante meter in Nederland 
heeft een functie. 

Willen we ons land vitaal houden dan moeten we aan de slag. We lopen op veel manieren 
tegen grenzen aan van wat kan. De overheid heeft haar regie losgelaten en vertrouwde op 
de markt. Volkshuisvesting werd woningmarkt. Wetgeving is te ingewikkeld geworden en 
procedures verstikken nieuwe bouwprojecten. Stikstof beperkt woningbouw en ontwikkeling van 
bedrijven. Demografische ontwikkelingen stellen eisen aan voorzieningen en onze zwaarbelaste 
infrastructuur. We willen kansrijke gebieden in steden herbestemmen, de stad leefbaar houden 
en de regio bereikbaar. We willen ruimte voor de agrarische sector en kwalitatieve natuur. We 
hebben nieuwe ruimte nodig voor de energietransitie, defensie, bereikbaarheid, grootschalige 
woningbouw of ‘een straatje erbij’.  

Dat vraagt om goede ruimtelijke ordening. De overheid moet de regie terugpakken om keuzes te 
maken in schaarste. Door een visie te ontwikkelen, samen met provincies, regio’s en gemeenten, 
met bedrijven en maatschappelijk middenveld. Waar pijnlijke keuzes samengaan met perspectief. 
Grootschalige woningbouw, samenhang tussen wijken en wonen in het dorp waar je bent 
geworteld, gaan hand in hand met goede bereikbaarheid. Een visie die sociaal rechtvaardig, 
haalbaar en toekomstgericht is. Met eenvoudiger regelgeving en snellere procedures en een 
betere balans tussen verschillende belangen. Alleen zo kunnen we ons land op een passende 
manier vormgeven zodat we er prettig kunnen leven.

Een huis is meer dan een stapel stenen, het is een thuis waar je je geborgen voelt. Waar je tot 
jezelf kunt komen. Waar je een gezin kunt starten. De huidige woningnood leidt letterlijk tot een 
uitgesteld leven voor veel jongeren. Ook senioren kunnen moeilijker doorstromen. De collectieve 
gevolgen zijn groot: dorpen waar scholen niet meer open kunnen blijven, waar buurtverenigingen 
of sportverenigingen hun deuren moeten sluiten door te weinig aanwas. Het CDA kiest voor de 
woningzoekende. Voor brede welvaart en leefbare steden en regio’s met toekomst. 
Meer regie om meer te bouwen 

• We willen een stabiele productie van minimaal honderdduizend woningen per jaar. 
Het uitgangspunt is twee derde betaalbaar waarvan 30 procent sociale huur. Zo is er in elke 
gemeente altijd een derde vrije ruimte voor dure huur- en koopwoningen. Met speciale 
aandacht voor starters, gezinnen en ouderen. In regionaal verband maken we strakke 
afspraken over aantallen sociale huurwoningen, middensegment en vrije sector.

• Het bestrijden van het woningtekort is een gezamenlijke opgave van het Rijk, 
gemeenten, provincies, corporaties, investeerders, ontwikkelaars en bouwers. 
Regie van het Rijk, doorzettingsmacht, ruimtelijk beleid en adequate financiering 
zijn harde voorwaarden. We vragen pensioenfondsen een belangrijke rol te spelen in 
investeringen. De Nationale Prestatieafspraken zijn de basis voor investeringen van 
woningcorporaties. We zorgen ervoor dat corporaties voldoende financiële armslag 
hebben om de afspraken die ze ook zelf gemaakt hebben waar te maken.
• We schalen de lessen van de pilots ‘parallel plannen’ op en zorgen voor langjarige 
financiering voor de Woningbouwimpuls en de realisatiestimulans.

• Het Rijk monitort de afgesproken eisen uit de Wet regie volkshuisvesting en treedt 
op wanneer bouwprojecten vastlopen, bijvoorbeeld bij tegenstrijdige belangen tussen 
provincie en gemeenten.
• We schrappen bovenwettelijke eisen vanuit gemeentes, willen duidelijkere 
standaardisatie, modernisering van bouwregels en meer fabrieksmatig bouwen. 
We stimuleren het gebruik van duurzame bouwmaterialen zoals hout en natuurlijke 
isolatiematerialen als vlas. Deze materialen worden bij voorkeur lokaal geproduceerd 
(bijvoorbeeld in productiebossen).

• We introduceren een leegstandsheffing in de wet: nu staan nog te veel panden onnodig 
leeg. We stimuleren gemeenten werk te maken van de leegstandsverordening. Bij het 
verlenen van een omgevingsvergunning komt er een bouwplicht binnen maximaal 
twee jaar.
• Het principe van ‘straatje erbij’ wordt uitgebreid tot een volwaardig programma voor 
‘buurtje erbij’ of ‘wijkje erbij’, zodat jongeren in hun eigen dorp kunnen blijven wonen 
en we niet alleen huizen, maar ook gemeenschappen bouwen. Zo houden we sociale 
cohesie en het voorzieningenniveau op peil. Belemmerende regelgeving passen we aan.

• We benutten maximaal de ruimte om in de bestaande woonvoorraad woningen toe te 
voegen door optoppen en splitsen van woningen. We geven gemeenten de ruimte om 
woningdelen tot en met drie personen vergunningsvrij toe te staan.
• We stimuleren gemeenten met de Huisvestingswet een deel van de 
nieuwbouwwoningen te reserveren voor eigen inwoners of voor specifieke doelgroepen, 
zoals leraren, agenten en zorgmedewerkers.
• We geven werkgevers ruimte om op eigen terrein te bouwen of mede te investeren in 
gemeentelijke projecten.

• Grootschalige woningbouw is alleen mogelijk als de nieuwe wijken goed bereikbaar zijn. 
We investeren in wegen, ov en fietspaden om steden en buurten leefbaar en bereikbaar 
te maken.
• We stimuleren de doorstroming in de woningmarkt. Dit begint bij het bouwen van 
voldoende levensloopgeschikte woningen voor ouderen. Daarnaast zetten we in op het 
wegnemen van praktische en financiële bezwaren voor doorstroming. 

Veel starters verdienen te veel voor een betaalbare huurwoning, maar te weinig voor de 
hypotheek om een fatsoenlijk huis te kopen. Ze zitten vast. De huizenprijzen worden opgedreven 
door grote (fiscale) verschillen tussen huren en kopen, die in het nadeel uitpakken voor 
huurders en starters op de woningmarkt. Dit systeem is niet solidair met onze jongeren en niet 
houdbaar op de lange termijn. De regels voor de hypotheekrenteaftrek zijn bovendien bijzonder 
ingewikkeld geworden. 

• Het is duidelijk dat we eerlijke keuzes moeten maken. Waarbij we zowel de belangen van 
huidige huizenbezitters als starters op de huizenmarkt meewegen. Ons expliciete doel 
is de woningmarkt toegankelijker en betaalbaarder te maken. Daarom bouwen we de 
hypotheekrenteaftrek geleidelijk af. De opbrengsten gebruiken we een op een om de 
inkomstenbelasting te verlagen. Het kabinet dient hiertoe voorstellen in. Daarbij stellen 
we een aantal belangrijke randvoorwaarden die in de uitwerking moeten worden geregeld: 

› De geleidelijke afbouw vindt plaats over een lange transitieperiode van dertig jaar, 
zodat huiseigenaren die met de aftrek rekening hebben gehouden in hun financiële 
planning, niet in de knel komen.  
› We houden rekening met andere fiscale regelingen rondom huisbezit. 
› We brengen de impact op de huizenmarkt goed in kaart en nemen die mee in onze 
voorstellen.  
Minder regels voor snellere bouw 
• We verkorten bezwaarprocedures door de Omgevingswet aan te passen, om het 
stapelen van bezwaar op bezwaar tegen te gaan. De Raad van State gaat door met het 
behandelen van woningbouwzaken met voorrang, via een aparte ‘vastgoedkamer’.

• In de wet willen we een scherper belanghebbende-criterium, zodat niet direct 
belanghebbenden geen bezwaar en beroep kunnen aantekenen. We beperken het aantal 
procedures door vooraf nadeelcompensatie of planschade toe te passen.
• We leggen wettelijk het belang van woningzoekenden vast, zodat zij belanghebbenden 
worden in woningbouwprocedures en dit expliciet wordt meegewogen.

• We verhogen de drempels voor bezwaar en beroep die uitsluitend zijn gebaseerd op 
beperkt individueel nadeel, zoals verlies van uitzicht. Gemeenten en ontwikkelaars moeten 
vroegtijdig met omwonenden in gesprek gaan. Er kan geen gang naar de Raad van State 
worden gemaakt als je geen zienswijze hebt ingediend bij de gemeente.
• De huidige Wet kwaliteitsborging voor het bouwen (Wkb) zorgt voor disproportionele 
kosten bij kleinere bouwprojecten, vertraagt de bouw en leidt tot bureaucratie en 
onduidelijkheid. Dit terwijl burgers en bedrijven gebaat zijn bij goed toezicht. 
Daarom wordt de wet versneld geëvalueerd om te zien hoe deze moet 
worden aangepast. 

• We zetten fors in op het bouwen van nieuwe huurwoningen in het middensegment. Dit is 
nodig zodat groepen als leraren, verpleegkundigen en politieagenten toegang krijgen tot 
een passende woning. Woningcorporaties spelen hierin een belangrijke rol. We zorgen 
dat zij hiervoor – net als bij sociale huur – geborgde financiering via het Waarborgfonds 
Sociale Woningbouw krijgen.
• Voor sociale huur kiezen we voor inflatievolgend huurbeleid. Huurders en verhuurders 
hebben zo voor een lange termijn zekerheid over hun woonlasten.

• We houden particuliere verhuur aantrekkelijk door zo snel mogelijk een heffing in te 
voeren op werkelijk rendement in box 3. Zo wordt niet langer belasting geheven over 
waarde die vastzit in stenen. Totdat de vermogenswinstbelasting is ingevoerd, willen 
we een tijdelijke (financiële) maatregel om verhuur door kleine particuliere verhuurders 
mogelijk te houden.
• We houden de huren betaalbaar, ook in het middensegment. Er zijn grote regionale 
verschillen op de woningmarkt, daarom laten we de WOZ-waarde meer meetellen.

• Waar kleine verhuurders onevenredig worden geraakt door het verbod op tijdelijke 
huurcontracten met name voor studenten, bezien we gerichte verruimingen waar zowel 
huurder als verhuurder mee kunnen leven.
• Huurders mogen hun corporatiewoning kopen onder redelijke voorwaarden. 
De opbrengst gaat naar nieuwbouw, verduurzaming en herstructurering. 

• Vergunningsvrije bouw van mantelzorgwoningen op eigen erf moet mogelijk zijn voor 
minimaal tien jaar. We verruimen dit naar andere tijdelijke woonvormen voor familie en 
naasten. Deze vormen zijn persoonsgebonden, tijdelijk van aard en geldende voor de duur 
van de wooncrisis. We bezien de mogelijkheid om dit ook aan de voorkant van het perceel 
te verruimen, onder andere op het voorerf bij agrariërs.
• Er komt een landelijk plan voor de bouw van hofjes voor senioren en mantel
zorgwoningen. We willen één zorgaanbieder per woongemeenschap, om herkenbaarheid 
en efficiency in de zorg te bevorderen en eenzaamheid tegen te gaan.

• We schaffen de kostendelersnorm in de Participatiewet af. We willen geen financiële 
boete opleggen als volwassenen een huis delen.
• We versterken buurten en wijken met integraal beleid tussen Volksgezondheid, 
Volkshuisvesting en Sociale Zaken door bij gebiedsontwikkeling van steden en dorpen de 
impact op het sociaal domein mee te wegen. Zo creëren we warme woonomgevingen voor 
senioren, verkleinen we sociale problemen van inwoners en bevorderen we doorstroom in 
wijken. Corporaties krijgen ruimte om te investeren in gemeenschapsgericht bouwen. 
Gemeenten en provincies bouwen mee aan leefbare steden en dorpen 

• We maken meer grondposities mogelijk voor gemeenten, op basis van een 
afwegingskader. Het Rijk ondersteunt met een grondfaciliteit of Nationale Grondbank. 
Er moet ruimte komen in het gemeentelijk grondbeleid om sociale grondprijzen te kunnen 
rekenen. Met de planbatenheffing kunnen winsten vanwege gestegen waarden van grond 
gericht worden ingezet in gebiedsontwikkeling.
• We bouwen met oog voor de leefbaarheid van groeiende steden: voldoende ruimte voor 
groen, klimaat-adaptief bouwen, ontmoeting en nabijheid van voorzieningen borgen in de 
omgevingsvisies. Dit wordt een kader binnen het verstrekken van de Woningbouwimpuls.

• We onderzoeken wat er nodig is om maatschappelijke baten als groen en ontmoeten te 
verrekenen in gemeentelijke grondexploitaties en investeringsplannen. Zo nodig passen 
we het Besluit Begroten en Verantwoorden daarop aan.
• Het CDA vindt dat veelvoorkomende nationale diersoorten niet strikt getoetst hoeven 
te worden aan de criteria voor beschermde soorten, zodat woningbouw en infrastructuur 
niet onnodig worden belemmerd. 

• Gemeenten maken verplicht een verduurzamingsplan per wijk.
• We vereenvoudigen subsidies en besluitvorming om bij VvE’s verduurzaming mogelijk 
te maken. We willen shared incentives stimuleren.
• We blijven inzetten op het verduurzamen van woningen en het verbeteren van 
wooncomfort. Door zowel in te zetten op isoleren als op de overgang naar duurzame 
vormen van energie, bijvoorbeeld door waar mogelijk hybride warmtepompen de 
standaard te maken of in te zetten op warmtenetten.

Onze bevolking zal de komende jaren hard groeien. Dat kan onze samenleving niet dragen. 
Omdat de belangrijkste oorzaak migratie is, zal die fors moeten worden beperkt. Wij willen dat 
op alle vormen van migratie streng en stevig wordt gestuurd, in lijn met het scenario ‘gematigde 
bevolkingsgroei’ dat de Staatscommissie Demografische Ontwikkelingen schetst.

Dit vraagt om duidelijke keuzes. Voor asielmigratie beginnen die keuzes op Europees niveau: 
de Europese buitengrens is ook onze buitengrens. Door duidelijk te zijn over wie kans maakt op 
asiel en wie niet, kunnen we de instroom verminderen. We willen rechtvaardig migratiebeleid, 
dat betekent: een veilige haven bieden aan diegenen die werkelijk in nood zijn en een beroep 
doen op onze gastvrijheid én rekening houden met de draagkracht en het integratievermogen 
van onze samenleving. 
Als wij niet in staat zijn om mensen fatsoenlijk op te vangen doordat we geen controle hebben 
over wie in Nederland mag blijven en wie niet, doen we iedereen tekort: zowel de mensen die we 
willen opvangen als de mensen die hier al zijn. 

• We beëindigen de inhumane en illegale mensensmokkel door internationaal te werken 
aan een nieuw asielsysteem, waarbij aanvragen alleen nog buiten de EU in behandeling 
worden genomen en waar asielmigranten op uitnodiging naar Europa mogen komen. 
Europa moet hierin het voortouw nemen door het Vluchtelingenverdrag en het Europese 
Verdrag voor de Rechten van de Mens aan te passen in samenwerking met de VN. In de 
toekomst kan het VN-Vluchtelingenagentschap (UNHCR) of een Europese asielinstantie 
de toegang van asielmigranten naar Europa beoordelen en coördineren. Hiermee krijgen 
kwetsbare vluchtelingen een gelijke kans ten opzichte van economische of fysiek sterkere 
vluchtelingen die nu via illegale mensensmokkelaars naar Europa komen.

• Het Europese migratiepact dat in juni 2026 wordt ingevoerd, vormt voor het CDA de basis 
van de nationale aanpak rondom asiel: 
› Een strenge buitengrensprocedure waarin asielaanvragen die weinig kans maken 
direct en in een gesloten omgeving aan de buitengrenzen van Europa worden 
beoordeeld. Bij afwijzing volgt direct terugkeer. De procedure zal ook in Nederland 
worden toegepast.

› Strengere bescherming van de Europese buitengrenzen. Frontex 
wordt opgeschaald.
› Invoering van het tweestatusstelsel waarin we het internationaal vastgelegde 
onderscheid maken tussen permanente vluchtelingen en mensen die tijdelijke 
bescherming zoeken.
› Daarbij kiezen we in lijn met het EU-recht en vergelijkbaar met Duitsland en België 
om mensen met tijdelijke bescherming pas gezinsleden te laten overkomen na een 
wachttijd en wanneer ze inkomsten en woonruimte hebben.

› De mogelijkheden om overlastgevende asielzoekers in bewaring te stellen of enkel te 
laten verblijven op een Handhavings- of Toezichtslocatie (HTL) 
worden uitgebreid. 
• We sluiten vanuit de Europese Unie met zoveel mogelijk landen aan de Europese 
buitengrenzen migratieovereenkomsten af, gericht op het aanpakken van de 
onderliggende oorzaken van migratie, grensbewaking, het bestrijden van illegale  
mensensmokkel en het meewerken aan terugkeer van afgewezen asielzoekers. In de 
migratieovereenkomsten worden mensenrechten geborgd.

• We steunen een nieuw veilig derde land-concept waarmee asielaanvragen ook in een veilig 
derde land buiten de EU worden onderzocht en het huidige bandencriterium wordt 
losgelaten in overeenstemming met de geldende verdragen.
• We zijn voorstander van de maatregelen uit de Asielnoodmaatregelenwet waarin we 
kiezen voor tijdelijke asielvergunningen, gezinshereniging terugbrengen tot het kerngezin, 
de voornemenprocedure bij de IND afschaffen, uitbreiding van de ongewenstverklaring en 
de maatregelen die het stapelen van asielverzoeken onmogelijk maakt.

• Het is strafbaar voor uitgeprocedeerde asielzoekers om niet mee te werken aan 
terugkeer naar het land van herkomst. Het strafbaar stellen van mensen of organisaties die 
uitgeprocedeerde asielzoekers helpen, is onbespreekbaar. Medemenselijkheid is 
geen misdrijf.
• Een goed terugkeerbeleid is van cruciaal belang voor grip op migratie. Wij volgen 
de voorstellen vanuit de Europese Commissie, waarin wederzijdse erkenning van 
terugkeerbesluiten in Europa plaatsvindt. Daarbij is inbewaringstelling mogelijk als er 
sprake is van een onderduikrisico, evenals terugkeer naar een derde land waarmee een 
overeenkomst vanuit Europa is gesloten, als invulling van het concept van 
de terugkeerhubs.

• We versterken de asielketen (IND en COA) zodat de wachttijden teruglopen. We stimuleren 
de inzet van vrijwilligers uit de omgeving die helpen met werk en taal en willen waar 
mogelijk kleinschalige opvang. Gemeenten tonen solidariteit met Ter Apel en dragen 
allemaal naar vermogen bij aan asielopvang en de huisvesting van statushouders. Daarom 
zetten we de Spreidingswet door.
• Verwacht wordt dat de discretionaire bevoegdheid toegepast wordt indien nodig. 
