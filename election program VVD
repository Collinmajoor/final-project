De woningcrisis is hét grootste probleem van deze tijd. Dat voelt iedereen. Jongeren blijven op 
zolder wonen, starters stranden op de wachtlijsten voor sociale huurwoningen, en ouderen 
zitten vast in huizen die niet meer passen. Te lang is er over de wooncrisis gepraat. We moeten 
stoppen met praten, maar bouwen, transformeren en herbestemmen. Niet alleen een straatje 
erbij, maar hele nieuwe wijken. En we moeten flink regels schrappen. Bestaande wijken moeten 
beter: minder overlast en meer veiligheid. Woningcorporaties vernieuwen en verduurzamen in 
kwetsbare wijken waar zij voor leefbaarheid zorgen. Want wie al een huis heeft, wil er ook prettig 
kunnen blijven wonen. Zo kiest de VVD voor meer huizen en betere wijken. Wij gaan aan de slag!

▶ Bouwen, bouwen, bouwen: De manier om het woningtekort op te lossen is door meer te 
bouwen. Daarom gaan we vanuit het Rijk grote woonwijken met betaalbare huizen aanwijzen. 
We bouwen met sturing vanuit het Rijk dertig nieuwe grootschalige woonwijken, ook buiten 
de Randstad, en maken het voor gemeenten makkelijker om veel meer huizen te laten 
bouwen; via een tijdelijke nationale wet leggen we vast waar, welke en hoeveel woningen 
moeten worden gerealiseerd en op welke termijnen. Het Rijk investeert bovendien samen 
met provincies en gemeenten in de benodigde weg- en OV-infrastructuur om deze dertig 
nieuwe wijken te ontsluiten. Dat willen we zowel in dichtbevolkte gebieden, zoals Utrecht, als 
dunbevolkte gebieden, zoals Flevoland. We kiezen ervoor om meer huizen te bouwen aan 
de randen van steden of dorpen. Daar is bouwen goedkoper. We zorgen ervoor dat deze 
wijken goed ingericht zijn op het gebied van energie, sportvoorzieningen, water en groen. 
En we geven ruimte aan particuliere initiatieven. Openbaar vervoer hoort in de buurt te zijn. 
We zorgen dat gemeenten in hun plannen voor grootschalige woningbouw tijdig rekening 
houden met toekomstige spoorverbindingen zodat hier al voor de bouw van wijken ruimte 
voor gereserveerd wordt. 

▶ Bouwbonus en regie: Het Rijk krijgt de regie op de ruimtelijke ordening en bouwproductie 
terug. Gemeenten die bouwrecords breken krijgen een financiële bonus om in nieuwe 
woningbouwplannen te investeren. Gemeenten die achterlopen op de bouwplannen krijgen 
hulp van het ministerie om de woningbouwproductie op te schalen. 
▶ Meer betaalbare koopwoningen: We zetten Rijksmiddelen vooral in voor de bouw van 
betaalbare koopwoningen. Wel willen we grondspeculatie tegengaan. Immers, als grond 
wordt vastgehouden om winst te maken in plaats van te bouwen, stijgen de prijzen en 
vertraagt de woningbouw. 

▶ Meer betaalbare huurwoningen: We bouwen veel meer betaalbare huurwoningen en 
maken hier heldere afspraken over met investeerders en corporaties. Ook voor particulieren 
moet het aantrekkelijk worden om te investeren in huurwoningen en verhuur moet weer 
lonen. Daartoe onderzoeken wij of we de overdrachtsbelasting voor woningen die na de 
overdracht verhuurd gaan worden kunnen verlagen. Corporaties worden in staat gesteld en 
verplicht aanzienlijk meer sociale huurwoningen te bouwen. Daarnaast is het belangrijk om de 
bestaande woningvoorraad beter te benutten, zoals via woningdelen, splitsen en optoppen. 
Belemmerende regelgeving wordt aangepakt om dit mogelijk te maken. Woningcorporaties 
beconcurreren marktpartijen niet met een te scheve verhouding tussen huurprijs en kwaliteit 
van de woning. Voor woningcorporaties met een focus op studentenhuisvesting zorgen we 
dat het niet langer aantrekkelijker is om studio’s in plaats van kamers te bouwen. 

▶ Schoner en sneller bouwen: De huizen die we bouwen, moeten op een snelle en 
schone manier worden gerealiseerd. We gaan meer woningen fabrieksmatig produceren. 
Tegelijkertijd komt er landelijke sturing op de bouwtechnische eisen, zodat kwaliteit, snelheid 
en betaalbaarheid hand in hand gaan. Daarvoor gaan we vergunningseisen op landelijk 
niveau vastleggen, zodat een goedgekeurde woning in Groningen ook direct in Limburg mag 
worden gebouwd.
▶ Splitsen en ombouwen: We maken het eenvoudiger om bestaande panden in meerdere 
woningen te splitsen, waarbij we oog hebben voor de leefbaarheid in de buurt. Zo benutten 
we de bestaande ruimte beter en creëren we sneller betaalbare woonplekken. Ook 
het ombouwen van leegstaande gebouwen tot woningen wordt makkelijker gemaakt. 
Denk aan leegstaande kantoren, winkels of scholen die tot woonruimte kunnen worden 
getransformeerd. Daarnaast maken we het mogelijk om een microwoning in je achtertuin te 
plaatsen, bijvoorbeeld voor een student, starter of mantelzorger. Ook maken we het mogelijk 
om in het buitengebied meerdere woningen op één erf te realiseren. We pleiten voor een 
lagere overdrachtsbelasting bij verkoop van gesplitste woningen. 

▶ Leefbare wijken: We investeren in twintig kwetsbare wijken via het Nationaal Programma 
Leefbaarheid en Veiligheid. We hebben aandacht voor wonen, leren en werken en vergroten 
de kansen van bewoners. We verruimen de toepassing van de Rotterdamwet, stimuleren een 
divers woningaanbod en zetten in op goed onderwijs. Zo creëren we veilige, leefbare wijken. 
Hier hoort ook bij dat we kraken harder aanpakken. We verhogen de straffen verder, zorgen 
voor schadevergoeding aan eigenaren en herstellen de rechtsorde in buurten. We gaan 
door met het Nationaal Programma Vitale Regio’s. Waar we nieuwe woonwijken ontwikkelen, 
zorgen we ook voor voldoende ruimte voor werklocaties in de nabijheid, zoals kantoren en 
bedrijventerreinen. Dat voorkomt onnodige verkeersdruk en draagt bij aan een goede balans 
tussen wonen en werken in de regio.
▶ Groene wijken: Nieuwe woningen en bedrijvigheid moeten duurzaam worden ingepast, met 
oog voor biodiversiteit, klimaatadaptatie en groen in de buurt. Ook in stedelijke gebieden 
moet er voldoende ruimte zijn voor bomen, parken en schaduw.

Tien jaar. Zo lang duurt het soms wel om een huis bouwen. Niet omdat het bouwen van een 
huis dat vraagt, maar omdat de overheid eindeloos doet over het verstrekken van vergunningen. 
En dan hebben we het nog niet gehad over alle juridische procedures die de bouw van een 
huis bemoeilijken. Dat is onacceptabel in een land met woningnood. We kiezen voor de 
woningzoekenden wanneer noodzakelijke woningbouw vertraagd wordt door langdurige 
bezwaarprocedures van beroepsbezwaarmakers en regels rond natuurbescherming. We 
gaan daarom schrappen, schrappen, schrappen. In regels, in procedures en in bureaucratie. 
We onderzoeken de mogelijkheid om dit vorm te geven als een nood- of spoedwet. Een huis 
hoort niet in tien jaar te staan, maar in een paar jaar. Dat wordt een topprioriteit. Omdat de 
woningzoekende niet kan wachten.

▶ We schrappen de wetten die de huurmarkt afknijpen: We willen dat er veel meer private 
huurwoningen worden gebouwd, zodat de huurprijs omlaaggaat. We schrappen de Wet 
betaalbare huur, de lokale zelfbewoningsplicht en het verbod op tijdelijke contracten. De 
regels voor kamerverhuur zijn nu per gemeente verschillend en vaak te streng: landelijke, 
ruimere regels maken het makkelijker om woonruimte te delen of samen te wonen. We 
schaffen gemeentelijke vergunnings eisen voor studentenhuisvesting grotendeels af en 
hanteren één landelijk kader, zodat studenten makkelijker een kamer kunnen vinden. Ook 
maken we het mogelijk om flexibele huurcontracten af te sluiten die aansluiten bij de 
studieduur. Daarnaast moet het makkelijker worden overlastgevende huurders uit een woning 
te zetten en illegale onderverhuur aan te pakken. 

▶ Minder vergunningen en minder onderzoek: We zorgen ervoor dat je voor veel 
minder bouwprojecten nog een vergunning nodig hebt. We stoppen met minutieuze 
natuuronderzoeken naar heel specifieke planten en dieren, maar gaan werken met 
standaardonderzoeken. We willen een gemeentelijk ruimtelijk kwaliteitskader, waardoor de 
welstandscommissie overbodig wordt en frustrerende willekeur verdwijnt. 
▶ Schrappen in bouweisen: We zetten het mes in het Besluit bouwwerken leefomgeving. Het 
is bijvoorbeeld niet meer van deze tijd om precies voor te schrijven hoeveel daglicht er in een 
slaapkamer moet komen. 
▶ Elk jaar regels schrappen: Het programma Schrappen Tegenstrijdige en Overbodige Eisen 
en Regelgeving (STOER), zetten we door. Deze commissie maakt jaarlijks een overzicht van 
regels die we kunnen schrappen en we nemen deze adviezen in beginsel over.

▶ Bouwen in het groen: Regels van provincies of gemeenten die bouwen in het groen 
tegenhouden, beperken we, zoals het Bijzonder Provinciaal Landschap in de Omgevingswet. 
De Ladder van Duurzame Verstedelijking is inmiddels opgeschort en we zijn voorstander van 
het definitief schrappen. 
▶ Snellere bezwaar-en beroepsprocedures: Als een gemeente te laat is met het verlenen 
van een bouwvergunning, worden de leges (kosten voor de vergunningaanvraag) 
kwijtgescholden. Ook worden gemeenten verplicht sneller op bezwaren over vergunningen 
te reageren, namelijk binnen twaalf weken. Bezwaren over woningbouw moeten daarbij extra 
snel worden behandeld, zodat er sneller huizen gebouwd kunnen worden. 

▶ Verhogen griffierechten: We verhogen de griffierechten fors voor bezwaarprocedures tegen 
woningbouw, om onnodige vertragingstactieken en beroepsprocedures te ontmoedigen. 
Voor mensen met een laag inkomen blijven de huidige tarieven gelden. We beschermen het 
recht op bezwaar, maar hiermee gaan we vertraging tegen.
▶ Vergunningsvrij aanbouwen of verbouwen: We maken het eenvoudiger om je woning aan 
te passen. Voor de meeste kleine verbouwingen is straks geen vergunning meer nodig. Zo 
krijgen mensen meer ruimte en vrijheid om hun huis aan te passen aan hun leven, zonder 
onnodige regels.

▶ Schrappen in de vve-regels: We passen verouderde regels aan die verenigingen 
van eigenaren (vve’s) nu nog in de weg zitten bij investeringen in energiebesparing en 
leefbaarheid op complexniveau. Bestaande splitsingsaktes zijn vaak niet meer aan te passen, 
en dat belemmert noodzakelijke verbeteringen. Daarom zorgen we voor een wettelijke 
correctie die verduurzaming op complexniveau mogelijk maakt. 
▶ Sneller verduurzamen met minder bureaucratie: Huurrechtelijk maken we de 
70%-instemmingsregel bij groot onderhoud en verduurzaming slimmer. Huurders die niet 
reageren, tellen niet meer mee voor het percentage. En als de totale woonlasten (huur plus 
energie) na de ingreep dalen, vervalt de instemmingsregel helemaal. Verduurzaming mag niet 
belemmerd worden door verstikkende regels zoals regels met betrekking tot flora en fauna. 
We passen de regels zodanig aan dat beschermende diersoorten beschermd blijven maar 
verduurzaming doorgang kan vinden. We denken onder andere aan het stimuleren van een 
soortenmanagementplan en gebiedsontheffingen door gemeenten en provincies.

De sleutel van jouw eigen koopwoning is de sleutel tot vrijheid. Het eigen koophuis is een 
investering in jezelf; je bouwt vermogen op. Door de krapte op de woningmarkt raakt het eigen 
koophuis voor mensen uit zicht. Dat is een groot probleem. De VVD is dé partij van het eigen 
koophuis. Wij zien het daarom niet alleen als onze taak, maar als onze plicht om ervoor te zorgen 
dat iedereen een eigen huis kan bemachtigen. Niet alleen de happy few, maar mensen met een 
gewone baan moeten een koophuis kunnen betalen. Daarom gaan we eigen woningbezit onder 
starters fors stimuleren. 

▶ Een Betaalbare koopwet: Hierin leggen we vast dat overheidsgeld met name naar 
betaalbare koopwoningen gaat. Per regio bestaan bouwprojecten voor 25% uit betaalbare 
koopwoningen. Alle overige (projectmatige) betaalbaarheidseisen laten we in principe los om 
de bouw aan te jagen.  
▶ Een Kooprechtwet: Elke huurder met voldoende inkomen moet desgewenst de mogelijkheid 
krijgen om bij de eigen woningcorporatie een grondgebonden sociale huurwoning te 
kopen. We maken afspraken met corporaties om de huurders daartoe in staat te stellen. De 
woningbouwcorporatie kan hier alleen onder uitzonderlijke omstandigheden van afwijken. We 
vereenvoudigen ook de procedures en regels voor corporaties om woningen die leeg komen 
te verkopen aan een koper die er zelf gaat wonen. Gemeenten mogen woningcorporaties 
niet langer verbieden om woningen te verkopen. 

▶ Betaalbare woonlasten: De hypotheekrenteaftrek is een belangrijk instrument om rust 
te brengen op de woningmarkt. Wij blijven hierachter staan. Pogingen van andere partijen 
om het eigen huis zwaarder te belasten, wijzen wij hard af. Ook lokaal kiezen we voor 
betaalbaarheid. Jouw koophuis is geen melkkoe voor de gemeente. Daarom begrenzen we 
de onroerendezaakbelasting, maar houden we rekening met de verantwoordelijkheden van 
gemeenten. 
▶ Een huis is van jou, niet van de gemeente: Daarom kiezen wij bij nieuwe woningen in 
principe niet meer voor de erfpacht. Erfpacht bij nieuwe woningen mag alleen als dit de 
betaalbaarheid ten goede komt en mag niet gebruikt worden als melkkoe voor gemeenten. 
Om de positie van de woningeigenaar, die nu te maken heeft met erfpacht te versterken 
en te beschermen stellen we consumentenbescherming en transparantie centraal. Ook 
volgt de maximale indexatie van de te betalen canon de maximale huurverhoging voor vrije 
sectorwoningen. Zodat niemand voor verrassingen komt te staan.

▶ Wie groen investeert, profiteert: Woningeigenaren behouden de vrijheid om hun huis al 
dan niet te verduurzamen. We leggen geen nieuwe verplichtingen op. Voor wie vrijwillig groen 
investeert maken we het fiscaal aantrekkelijk om een nieuwe warmtepomp aan te schaffen. 
Daarom maken we groene investeringen deels aftrekbaar bij de belastingaangifte. Nieuwe 
woningen kunnen, waar dat doelmatig is, ook in de toekomst worden aangesloten op gas, 
met nadruk op het gebruik van lokaal geproduceerd groen gas. Daarmee benutten we de 
bestaande gasinfrastructuur optimaal en voorkomen we onnodige kosten.
▶ Starters helpen met goede hypotheken: Om starters te helpen bij het kopen van hun eerste 
huis en hun maandlasten te verlagen, stimuleren we het gebruik van startershypotheken 
en hypotheken met een langere looptijd. Daarbij blijft de huidige dertig-jaarstermijn van 
de hypotheekrenteaftrek behouden. Ook willen we het Nationaal Fonds Betaalbare 
Koopwoningen uitbreiden, zodat meer starters toegang krijgen tot een betaalbare 
koopwoning. 

▶ Doorstroming op de koopmarkt: We staan het permanent wonen in vakantiewoningen toe 
waar deze buiten vakantieparken zijn gelegen. Zolang de recreatieve functie niet beperkt 
wordt faciliteren we vakantieparken waar mogelijk in geheel of gedeeltelijk transformeren 
naar wonen zodat geen vermenging plaatsvindt tussen permanent en toeristisch verblijf.  
Hierdoor kunnen bewoners hun oorspronkelijke woning verkopen, wat bijdraagt aan het 
vrijkomen van koopwoningen voor andere huishoudens.
▶ Huissparen: We willen dat starters makkelijker kunnen sparen voor een huis. Daarom willen 
we dat starters geld specifiek kunnen oormerken buiten de heffingsvrije voet voor de koop 
van een eigen huis. Dit is voor ons een belangrijk onderdeel van de hervorming van box 3.

Het is bijna onmogelijk een goede en betaalbare huurwoning te vinden. De overheid heeft de 
afgelopen jaren de ene na de andere huurwet ingevoerd, maar het resultaat is problematisch: er 
worden te weinig nieuwe huurwoningen gebouwd. Sterker nog, in sommige steden verdwijnen 
private huurwoningen omdat ze verkocht worden. Ook woningcorporaties bouwen onvoldoende 
sociale huurwoningen. De wachtlijsten voor sociale huur zijn gigantisch, en jaarlijks komt slechts 
een fractie van de woningen vrij, waarvan de helft naar urgente gevallen gaat. Dit moet anders. 
Wij strijden voor veel meer huurhuizen. Het is tijd om de huurmarkt te bevrijden en het is tijd dat 
veel meer corporaties gaan bouwen.

▶ Een beter fiscaal klimaat omdat verhuren de moeite waard moet zijn: Het is niet uit te 
leggen dat verhuurders een negatief rendement hebben. Daardoor verliezen we cruciale 
huurwoningen. We zullen snel toe moeten naar een eerlijke hervorming van box 3. Ook 
verantwoordelijke ondernemingen die woningen verhuren horen voor het werkelijke 
rendement te worden belast.
▶ Minder voorrangsposities op de huurmarkt: Diverse voorrangsposities in de sociale sector 
zijn onrechtvaardig tegenover alle andere woningzoekenden. We verbieden de voorrang 
voor statushouders. Voor statushouders kan met flexwoningen tijdelijke woonruimte worden 
aangeboden om een eerste stap uit het azc te zetten. Gemeenten behouden het recht 
om eigen inwoners voorrang te geven op een huurwoning. En ook in kwetsbare gevallen, 
zoals de alleenstaande ouder met kinderen die een huurwoning zoekt, behouden we de 
voorrangspositie. 

▶ Scheefwonen aanpakken: Om sociale huurwoningen beschikbaar te houden voor de 
mensen die deze woningen het hardst nodig hebben, komt er een jaarlijkse inkomenstoets 
voor sociale huurwoningen, om te bepalen of de huurprijs nog passend is. We blijven maken 
afspraken met corporaties over het toepassen van een marktconforme huur, waardoor 
doorstroming op gang kan komen. Voor mensen die in een sociale huurwoning willen gaan 
wonen, komt er ook een vermogenstoets. 
▶ Doorstroming op de huurmarkt: Oudere huurders die in een geschikter huis willen wonen 
moeten waar nodig met behoud van hun huidige huur naar een kleiner huurhuis kunnen 
verhuizen, zodat het huis vrijkomt voor jongeren. Corporaties kunnen daarbij ondersteunen.

▶ Hervormen huurtoeslag: We hervormen de huurtoeslag om te komen tot een toeslag 
die moderner is. In de sociale huursector wordt de huurtoeslag rechtstreeks aan 
woningcorporaties uitgekeerd en verrekend in een lagere huurprijs. Zo komt de toeslag altijd 
ten goede aan lagere woonlasten, blijft de uitvoering bij de overheid en behouden corporaties 
geen beslisbevoegdheid over inkomensverdeling. Dat zorgt voor meer betaalbaarheid en 
minder administratieve lasten. Uiteindelijk willen we af van het toeslagenstelsel. 
▶ We steunen ons erfgoed: de prijsopslag voor rijksmonumenten, provinciale monumenten en 
stadsgezichten dient te worden omgezet in een WWS-puntenopslag van gelijke grootte. Zo 
komt de liberalisatiegrens voor monumenten ten onrechte nooit in zicht.

Nederland kan de huidige asielinstroom niet aan. Mede door de hoge asielinstroom staat 
de woningmarkt onder druk en vindt er veel overlast plaats rond plaatsen zoals Budel en Ter 
Apel. De VVD wil grip krijgen op de instroom, die behapbaar maken voor ons land en ruimte 
houden voor echte vluchtelingen die onze hulp nodig hebben. Wij staan voor een selectief 
migratiebeleid dat onze soevereiniteit herstelt en onze vrijheid, rechtsstaat en voorzieningen 
beschermt. We maken scherpe keuzes: ruimte voor echte vluchtelingen, tijdelijke bescherming 
en actieve selectie van mensen die bijdragen aan onze economie en samenleving. Passieve of 
ongecontroleerde instroom is onaanvaardbaar. Daarom willen we dat er een stelselwijziging komt 
waarbij vluchtelingen alleen nog maar naar Nederland komen via hervestiging. Het eerlijke verhaal 
is wel dat dat niet binnen een jaar geregeld is. Daarom nemen wij ook nog binnen het oude 
stelsel maatregelen om de instroom te beperken. Op die manier realiseren we niet alleen streng 
asielbeleid, maar vooral ook  effectief asielbeleid. 

▶ Alleen nog hervestiging van vluchtelingen: Nederland is op dit moment verplicht om 
iedereen die hier asiel aanvraagt, in ieder geval tijdelijk op te vangen. Dit trekt te veel kansloze 
aanvragen van criminele en overlastgevende asielzoekers aan, terwijl echte vluchtelingen 
gevaarlijke reizen moeten maken of afhankelijk worden van mensensmokkelaars. De VVD wil 
dit systeem fundamenteel veranderen: vluchtelingen kunnen alleen nog via hervestiging naar 
Nederland komen. Dit betekent dat er niet meer in Nederland asiel kan worden aangevraagd. 
Het jaarlijks aantal te hervestigen vluchtelingen wordt bepaald door de capaciteit van 
Nederland om vluchtelingen op een verantwoorde manier op te vangen, en kan daarom 
ook nul zijn.   Deze vluchtelingen worden geselecteerd op basis van een puntensysteem, 
waardoor alleen de meest kwetsbare vluchtelingen naar Nederland mogen komen. Ook 
gezinshereniging mag dan alleen nog maar op uitnodiging plaatsvinden. Het nieuwe 
asielsysteem dient bij voorkeur op Europees niveau ingevoerd te worden, maar als dit te lang 
duurt willen wij dat Nederland hierin alleen optrekt. 

▶ Terugsturen asielzoekers: Asielzoekers die toch ongevraagd richting Nederland komen, 
worden aan de landsgrenzen tegengehouden en teruggestuurd. Onze buurlanden zijn 
immers veilige landen waar deze groep op basis van de Dublin-verordening ook asiel kan 
aanvragen. Daarnaast wordt het verblijf van deze illegale immigranten strafbaar.
▶ Er komt een migratiewet: De migratiewet verplicht het kabinet om bij een te hoge instroom 
van asiel- en/of arbeidsmigranten bestuurlijke maatregelen te nemen om de instroom te 
beperken. Dit kunnen zowel nationale als Europese maatregelen zijn.

▶ Criminele en overlastgevende asielzoekers worden zonder pardon uitgezet: Er is in 
Nederland geen plek voor criminele en overlastgevende asielzoekers. Deze groep misbruikt 
onze gastvrijheid en maakt het draagvlak voor echte vluchtelingen kapot. Asielzoekers die 
veroordeeld worden voor een strafbaar feit, verliezen hun verblijfsrecht en worden uitgezet 
naar hun land van herkomst of een veilig derde land. Bij verdenking van ernstige misdrijven 
volgt directe vreemdelingenbewaring in afwachting van de uitspraak.  Dit geldt ook voor 
asielzoekers die in azc’s vrouwen, LHBTIQ+’ers of Yezidi’s pesten, bedreigen of mishandelen. 
Indien internationale verdragen deze maatregelen belemmeren, werkt Nederland aan 
aanpassing of opzegging ervan.

▶ Internationale verdragen worden gemoderniseerd, opvang in de regio wordt de 
norm: Om het Nederlandse immigratiesysteem fundamenteel te wijzigen moet een 
aantal verdragen worden aangepast. Nederland neemt hierin de leiding en organiseert 
een internationale ‘asiel-top’ om dit zo snel mogelijk voor elkaar te krijgen. Het Europees 
Verdrag voor de Rechten van de Mens wordt dusdanig gemoderniseerd dat criminele 
en/of uitgeprocedeerde asielzoekers niet meer in Nederland mogen blijven. Het VN
Vluchtelingenverdrag wordt gemoderniseerd, onder andere door opvang in de regio, tijdelijke 
bescherming, onderscheid tussen economische en politieke vluchtelingen, de mogelijkheid 
van terugkeer en democratische controle als uitgangspunten te nemen. Landen buiten 
Europa komen daarnaast niet meer in aanmerking voor ontwikkelingshulp als ze weigeren 
hun eigen onderdanen terug te nemen. 

▶ We nemen vooruitlopend op de stelselwijziging ook maatregelen om de instroom te 
beperken: In afwachting van het nieuwe asielstelsel zitten we niet stil, maar nemen we 
juist snel maatregelen die Nederland op korte termijn vooruithelpen. Voor zover dit na de 
verkiezingen nog niet is geregeld, schaffen wij de asielvergunning voor onbepaalde tijd af, 
korten we de duur van de verblijfsvergunning voor bepaalde tijd in naar drie jaar, voeren 
we een tweestatusstelsel in met alle mogelijke bijbehorende beperkingen, schaffen we de 
dwangsommen af en stellen we illegaal verblijf strafbaar. Het verlenen van noodzakelijke 
medische zorg door professionele zorgverleners mag nooit worden gecriminaliseerd, want 
goede zorg is een mensenrecht. Wel willen we, net zoals in België, dat bepaalde categorieën 
asielzoekers niet meer worden opgevangen. Hierbij gaat het in ieder geval om alleenstaande 
en alleenreizende mannen. Daarnaast versoberen we de rechtsbijstand voor asielzoekers. Wij 
willen het recht van jeugd op bescherming boven het recht op asiel stellen en zullen daarom 
in beginsel geen AMV-ers in procedure nemen, maar hen zo snel mogelijk herenigen met hun 
ouders daar waar deze ouders verblijven.
▶ De migratieketen wordt versterkt: De IND krijgt voldoende capaciteit om zaken snel af 
te handelen, zodat er snel duidelijkheid komt over wie hier wel en wie hier niet mag blijven. 
Hetzelfde geldt voor het COA. De Dienst Terugkeer en Vertrek krijgt hierbij extra aandacht, 
waardoor het terugkeerbeleid kan worden geïntensiveerd. 

Iedereen gunt echte vluchtelingen opvang. Tegelijkertijd wordt het een ander verhaal als er moet 
worden gekozen tussen een huis voor een statushouder of voor een Nederlander die al jaren 
wacht op huisvesting. De VVD vindt daarom dat de opvang van asielzoekers netjes geregeld 
moet zijn, maar nooit ten koste mag gaan van de veiligheid of het woongenot van Nederlanders. 
Voor criminele en overlastgevende asielzoekers is er uiteraard nooit plaats in Nederland.
▶ Statushouders worden niet langer voorgetrokken: Het is oneerlijk dat statushouders soms 
worden voorgetrokken bij de toewijzing van sociale huurwoningen. Daarom schaffen wij de 
wettelijke taakstelling van gemeenten om statushouders te moeten huisvesten af, en stellen 
wij een verbod op voorrang voor statushouders in. Voor statushouders worden sobere 
flexwoningen gebouwd om azc’s te ontlasten.

▶ De asielopvang wordt versoberd: De asielopvang voor kansarme, overlastgevende en 
criminele asielzoekers wordt maximaal versoberd. Voor kinderen stellen we juist extra – maar 
wel realistische – eisen aan asielopvang. Ook op noodopvanglocaties willen wij dat kinderen 
toegang hebben tot passend onderwijs, voldoende zorg en speelruimtes.
▶ Opvang asielzoekers op basis van draagkracht: Zolang de instroom nog niet voldoende 
is teruggedrongen en er geen alternatieve opvang- en huisvestingslocaties zijn gecreëerd, 
is een eerlijke verdeling van asielzoekers over het land nodig. Niet elke stad of elk dorp kan 
dezelfde hoeveelheid asielzoekers aan. Daarom moet er bij de verdeling van asielzoekers 
goed worden gekeken naar lokale omstandigheden . 

Een streng asielbeleid begint en eindigt niet aan de Nederlandse landsgrenzen, maar aan de 
Europese buitengrenzen. Daarom willen wij dat onze stelselwijziging niet alleen nationaal, maar 
ook Europees beleid wordt. Wij willen hierbij samenwerken met gelijkgestemde EU-lidstaten. 
Tegelijkertijd wil de VVD dat er in Brussel op korte termijn maatregelen worden genomen om 
irreguliere migratie tegen te gaan en terugkeer te bevorderen.
▶ Een zeer streng en effectieve asielbeleid: De VVD wil het meest effectieve asielbeleid van 
Europa. We nemen hier maatregelen voor en willen elk kwartaal een check of landen om 
ons heen strenger asielbeleid hebben doorgevoerd. Als dit het geval is, wordt dit beleid ook 
onderdeel van het Nederlandse asielbeleid. Nationale koppen die het asielbeleid gunstiger 
maken voor asielzoekers worden zo snel mogelijk afgeschaft.

▶ Het landenbeleid wordt aangescherpt: Nederland moet binnen Europa een leidende rol 
spelen in het veilig verklaren van (delen van) landen. Asielzoekers uit onveilige landen worden 
niet meer automatisch opgevangen. Asielzoekers uit deels onveilige landen dienen in veilige 
regio’s van die landen te worden opgevangen. Op basis hiervan kan dan zo spoedig mogelijk 
worden begonnen met de terugkeer van asielzoekers die hier niet meer horen te zijn.
▶ De beveiliging van de buitengrenzen wordt aangescherpt: De meest effectieve plek om 
illegale migranten tegen te houden is niet aan de nationale grens, maar aan de Europese 
buitengrens. Legers aan de EU-buitengrenzen krijgen meer bevoegdheden om migranten 
tegen te houden.

▶ EU-lidstaten die zich niet aan Europese asielregels houden worden gesanctioneerd: 
Het Europese asiel- en migratiepact is een goed middel om de asielinstroom drastisch 
te beperken en terugkeer te bevorderen. Dit pact werkt alleen als alle EU-lidstaten zich 
eraan houden. Daarom willen wij dat de Europese Commissie EU-lidstaten sanctioneert die 
weigeren de strengere regels van het pact uit te voeren.
▶ Een opt-out-clausule voor EU-afspraken op gebied van asiel en migratie: Mocht 
Nederland in Europa onvoldoende steun vinden voor de voorgestelde stelselwijziging en 
mochten lidstaten blijven weigeren om de Europese asielregels na te leven, dan willen wij bij 
een volgende Europese verdragswijziging een opt-out op asiel
