Gezond zijn is de basis van alles. Iedereen wil zich graag fit en vitaal voelen, zonder stress en met 
genoeg energie voor elke dag. En als je zorg nodig hebt, wil je die snel en van goede kwaliteit, 
zonder moeilijke regels of lange wachtlijsten. Je wil zorg die goed bereikbaar is, en waar dat kan 
ook dichtbij huis. Zorg hoort op de juiste plek te zijn, met mensen die je kennen en begrijpen, zoals 
de huisarts. Zo voel je je gesteund, in elke fase van je leven. 

Maar dit is lang niet altijd het geval. Het zorgstelsel piept en kraakt, en het tekort aan 
professionals in de zorg wordt steeds groter. Ondertussen worden meer mensen ouder en leven 
steeds meer mensen met een chronische aandoening. De jeugdzorg kan de groeiende vraag al 
niet meer bijbenen. Ongezonde voeding ligt overal in de schappen, beweging schiet er vaak bij  
in en steeds meer mensen kampen met psychische klachten. 

Daarom kiest D66 voor een doorbraak. We zetten in op de gezondste generatie ooit. Een 
gezonde samenleving begint met voorkomen dat mensen ziek worden. Daarom investeren we 
flink in preventie. We kiezen voor zorg die echt werkt en het leven beter maakt, niet op het tellen 
van behandelingen. Zorgprofessionals krijgen ons vertrouwen, minder regels en een goed salaris. 
We maken het werk in de huisartsenpraktijk, ouderenzorg en wijkverpleging aantrekkelijker. Zo 
blijft goede zorg dichtbij en voor iedereen beschikbaar. 

D66 maakt ruimte voor zorg die past bij wat mensen nodig hebben: toegankelijk, persoonlijk en 
klaar voor de toekomst. Zorg die begrijpt dat niet alles wat kan, ook móet. Want soms is kwaliteit 
van leven belangrijker. Zorg moet niet gaan om het toevoegen van dagen aan het leven, maar om 
het toevoegen van leven aan de dagen. Zorg die professionals de ruimte geeft om te doen waar zij 
het best in zijn. En die iedereen geeft wat nodig is om gezond te leven en waardig oud te worden. 
Een goede gezondheid maakt het leven fijner en makkelijker. Gezondheid begint altijd buiten de 
spreekkamer: in een leuke buurt, met genoeg geld om goed rond te komen en met buren die naar 
elkaar omkijken. De overheid springt bij als dat nodig is. Zo bouwen we aan een samenleving 
waarin mensen langer gezond kunnen leven. Daarom is het belangrijk om overal aandacht te 
hebben voor gezondheid, en niet alleen in de zorg. 

Alle experts zijn het erover eens: de beste manier om gezondheid te verbeteren, is door armoede 
en schulden aan te pakken, te zorgen voor een goed huis en te investeren in onderwijs. De 
verschillen in gezondheid tussen mensen met veel en weinig geld zijn enorm. Wie meer te 
besteden heeft, leeft gemiddeld langer en langer in goede gezondheid. Door te zorgen voor een 
goed inkomen, een gezonde leefomgeving en sterke basiszorg, verbeteren we de gezondheid al 
vóórdat iemand de behandelkamer in hoeft.

• Door te zorgen voor bestaanszekerheid en minder stress, voorkomen we (chronische) 
ziektes, juist bij de meest kwetsbare groepen in de samenleving. 
• We investeren in groene en gezonde buurten en maken gezonde , duurzame en 
diervriendelijke keuzes makkelijker in supermarkten, scholen, ziekenhuizen, restaurants, 
stations en bedrijfskantines. → Lees hier meer standpunten over ruimtelijke ordening.
• We zorgen dat preventie loont, zodat het voor gemeenten en zorgverzekeraars aantrekkelijk 
is om in gezondheid te investeren. 
• We leggen doelen voor gezondheid vast in de wet, zoals over grote achterstanden in 
gezondheid of over overgewicht bij kinderen. Zo zorgen we dat de politiek echt stappen 
moet zetten en afspraken niet zonder resultaten blijven. 

Goede gezondheid is een investering waard. Nu gaat de meeste aandacht naar het behandelen 
van mensen die al ziek zijn, en niet naar het versterken van de gezondheid, zodat minder mensen 
ziek worden. D66 wil dit doorbreken door tijd, geld en aandacht te besteden aan het voorkómen 
van ziekte. Zo pakken we de oorzaak van problemen aan en voorkomen we dat zorg nodig is. 
Om te voorkomen dat je naar het ziekenhuis moet, is het belangrijk dat je met lichte klachten 
makkelijk terecht kan in je eigen buurt. 

• D66 wil gezondheidscentra waar de apotheek, fysiotherapie, huisarts, wijkverpleegkunde 
en verloskundige zorg voor iedereen makkelijk bereikbaar zijn. 
• In buurtklinieken en bij studentenartsen kunnen mensen snel terecht met klachten, zodat 
zwaardere zorg zoveel mogelijk voorkomen wordt. 
• De huisarts speelt een sleutelrol in onze gezondheid. Daarom wil D66 dat iedereen een 
vaste huisarts krijgt. Die kan vanuit een vertrouwensband betere en effectievere zorg 
leveren. 

• D66 wil dat iedereen recht krijgt op een jaarlijkse tandartscontrole, vergoed vanuit het 
basispakket. Want een gezonde mond is essentieel voor een gezond leven en mag niet 
afhankelijk zijn van je portemonnee. 
• Ook verbieden we roken in de auto als er kinderen in de auto zitten.
Om te voorkomen dat lichte klachten verergeren, mogen patiënten niet van het kastje naar de 
muur gestuurd worden. We kijken naar de kern van het probleem en bieden daar passende hulp 
en ondersteuning bij. Zo verminderen we de druk op zorgprofessionals, zodat zij kunnen doen 
waar ze het best in zijn: zorgen. 

• Buurtondersteuners zijn de stille kracht in onze wijken. Ze slaan de brug tussen de zorg 
en het dagelijks leven van mensen. Ze kunnen problemen vroeg signaleren, bieden een 
luisterend oor en zorgen dat niemand tussen wal en schip valt. Ze kennen de wijk en houden 
rekening met culturele, persoonlijke en maatschappelijke verschillen.
• Een centrale zorgcoördinator of een lokaal loket helpt mensen de weg te vinden naar 
de voorzieningen die er al zijn. Denk aan een leefstijlcoach, een diëtist, laagdrempelige 
psychische hulp, een welzijnsorganisatie of een fysiotherapeut. Maar ook aan 
schuldhulpverlening, of contact met de gemeente of woningbouwcorporatie. En mensen met 
een levenslange en levensbrede beperking kunnen hier terecht voor al hun vragen over zorg 
en ondersteuning.

Sporten en bewegen horen bij een gezond leven. Miljoenen mensen in Nederland hebben hier 
bovendien heel veel plezier aan. Of dat nu fanatiek kickboksen is, of een ontspannen dagelijkse 
wandeling. D66 wil dat sport en bewegen voor iedereen toegankelijk is: voor jong en oud, arm en 
rijk, met en zonder beperking, binnen en buiten verenigingen en ongeacht je achtergrond. 
Sport kan daarnaast een belangrijke manier zijn om je gezondheid te verbeteren. Voor jong 
en oud vergroot sporten de fysieke en mentale weerbaarheid. Sportverenigingen zijn daarbij 
onmisbaar. Voor veel kinderen en volwassenen zijn ze dé plek om in beweging te komen, aan 
gezondheid te werken en anderen te ontmoeten.
Onze topsporters inspireren velen. Als we ook in de toekomst willen juichen bij 
kampioenschappen en Olympische medailles, moeten we blijven investeren in topsport.

Drugsgebruik is nooit zonder risico’s voor je lichamelijke en geestelijke gezondheid en heeft 
ook negatieve gevolgen voor de samenleving. Het Nederlandse drugsbeleid moet op de schop. 
D66 wil reguleren waar dat kan en bestrijden waar dat nodig is. Nu lukt het de overheid niet 
om criminaliteit en overlast te bestrijden en de veiligheid van drugsgebruikers te beschermen. 
Door te reguleren verkleinen we gezondheidsrisico’s, omdat de kwaliteit beter te controleren 
is. Ook wordt het makkelijker om goede voorlichting te geven en zorg te bieden bij problemen. 
Tegelijkertijd kiest D66 voor een realistische aanpak, gericht op gezondheid, veiligheid en het 
beperken van schade – voor mens, milieu en maatschappij. 

• Door softdrugs en XTC te legaliseren, halen we de handel en productie uit criminele handen 
en maken we capaciteit voor de opsporing vrij. Daarbij gaan we ook beslasting heffen op 
softdrugs. Door een select aantal drugs, zoals cannabis, XTC, en paddo’s hiermee op een 
witte lijst te zetten verdwijnt de prikkel om met designerdrugs de regels te omzeilen. Bij 
andere drugs kiezen we per geval de beste aanpak: van regulering waar het kan tot hard 
ingrijpen waar het moet.

• We stigmatiseren en criminaliseren mensen die drugs gebruiken niet. In plaats daarvan 
vergroten en verbeteren we de toegankelijkheid en kwaliteit van hulpverlening en 
verslavingszorg. En zetten we in op effectieve drugspreventie. We hebben daarbij vooral 
oog voor jongeren en andere mensen in een kwetsbare positie.
• We benutten de medische mogelijkheden van drugs. Zo laten de toepassing van 
geestverruimende middelen, zoals MDMA of paddo’s, bij bijvoorbeeld posttraumatische 
stressstoornis (PTSS) en hardnekkige psychische klachten veelbelovende resultaten zien.

Werken in de zorg is een prachtig beroep: of je nu wijkverpleegkundige bent, arts aan het bed 
of werkt op de ambulance. Maar regeldruk, te veel patiënten, te weinig tijd en lange wachtlijsten 
maken het werk zwaar. Die last kunnen we niet op de schouders van onze zorgprofessionals 
leggen. D66 geeft zorgprofessionals vertrouwen, autonomie en een goed salaris. We maken 
gebruik van de kansen die digitalisering biedt en verminderen de administratie. De vraag naar 
professionals in de zorg groeit sneller dan dat er mensen beschikbaar zijn. Des te belangrijker 
dat zorgprofessionals op de juiste plekken aan de slag gaan én blijven. Daarom maakt D66 vooral 
het werken in de nabije zorg aantrekkelijker, zoals publieke gezondheidszorg, ouderenzorg, 
huisartsen en wijkverpleegkunde.

• We introduceren een vergoeding voor verpleegkundigen in opleiding, zowel voor het hoger 
beroepsonderwijs (hbo) als het middelbaar beroepsonderwijs (mbo). We behouden het 
stagefonds: dat biedt een tegemoetkoming voor de begeleiding van stages in de zorg.
• We maken gebruik van technologie en digitalisering - digitaal toegankelijk en bruikbaar 
voor iedereen - om werkdruk te verminderen. Zo houden zorgverleners meer tijd over voor 
zorg voor patiënten. 
• We bieden verpleegkundigen en verzorgenden betere secundaire arbeidsvoorwaarden. 
• We maken het makkelijker voor statushouders met een zorgachtergrond om aan de slag te 
gaan. Dit bevordert hun integratie en helpt om vacatures in de zorg te vullen. 

D66 wil zorg die draait om de patiënt, niet om marktwerking en commercie. Nu loont het voor 
specialisten te vaak om zoveel mogelijk behandelingen of operaties te doen. Dat is niet gek, 
omdat ze daar ‘per stuk’ voor betaald worden. Het gevolg is dat kwantiteit boven kwaliteit komt 
te staan. Wij willen dat zorg wordt beoordeeld op wat het de patiënt écht oplevert, zoals op wat 
het effect van de behandeling is of op meer kwaliteit van leven van de patiënt. 
• Door verkeerde prikkels weg te nemen , samenwerking en (digitale) innovatie in de zorg te 
stimuleren en schotten en fragmentatie in financiering tegen te gaan, zet D66 in op dat wat 
de patiënt en maatschappij nodig hebben. 
• Het eigen risico blijft, zodat de zorg toegankelijk en betaalbaar blijft. Een algemene halvering 
klinkt goed, maar leidt tot langere wachtlijsten en hogere premies. En dat moeten mensen 
uiteindelijk zelf ophoesten. D66 kiest daarom voor een gerichte aanpak. We verhogen het 
eigen risico van €385 euro niet en je betaalt niet meer dan €150 euro per behandeling. 
Mensen die een groot deel van hun inkomen aan zorg moeten uitgeven, bijvoorbeeld 
vanwege een chronische ziekte of een beperking, gaan een veel lager eigen risico betalen.  
Zo geven we de groep die het moeilijk heeft meer lucht en blijft de zorg betaalbaar  
voor iedereen.

• D66 wil de vijf wetten in de zorg versimpelen. Dat zijn de Zorgverzekeringswet (Zvw), 
Wet langdurige zorg (Wlz), Wet maatschappelijke ondersteuning (Wmo), Wet publieke 
gezondheid (Wpg) en de Jeugdwet. Via één loket en met één indicatie kunnen mensen voor 
alle zorg terecht, zodat niemand tussen wal en schip valt.
• D66 wil stapeling van zorgkosten voorkomen, in het bijzonder voor mensen met een 
handicap of chronische ziekte. 
• We verbeteren de kwaliteit van ziekenhuiszorg door complexe behandelingen te laten 
plaatsvinden waar de beste voorzieningen en de meeste ervaring en expertise zijn. 
• D66 wil teams van specialisten voor pijnverzachtende (palliatieve) zorg als geen genezing 
van een ziekte meer mogelijk is.
• D66 wil dat iedereen op een eenvoudige manier toegang heeft tot zorg die past bij de 
persoonlijke situatie. Digitale mogelijkheden kunnen helpen om snel zorg te bieden als een 
fysiek bezoek niet nodig is. Zo blijft er meer tijd over voor persoonlijk contact wanneer 
dat wél belangrijk is. Daarom investeren we in nieuwe technologie die zorgverleners 
ondersteunt en hun werk makkelijker maakt.

• De beschikbaarheid van geneesmiddelen staat steeds vaker onder druk, waardoor mensen 
soms te lang moeten wachten op hun medicatie. D66 wil dit oplossen door essentiële 
geneesmiddelen waar mogelijk voortaan weer in Europa te produceren.
• Alle vormen van wetenschappelijk bewezen effectieve anticonceptie worden gratis. 
• De PrEP pil, ter voorkoming van een hiv-infectie, wordt gratis voor iedereen die risico loopt 
op hiv (en AIDS).
• D66 wil dat zorgfraude nooit loont. We zetten in op het weren van fraudeurs uit de zorg en 
versterking van de mogelijkheden tot samenwerking voor toezichthoudende partijen.
Niet van waarde voor patiënt? Niet doen
Volgens schattingen van het Zorginstituut is maar liefst 30% tot 40% van de zorg in 
Nederland niet bewezen effectief. Het gaat bijvoorbeeld om overbodige scans en röntgenfoto’s, 
of medicijnen die niet goed werken, zoals onnodige antibiotica. Ook bepaalde ingrepen 
hebben weinig bewezen nut, zoals buisjes plaatsen bij kinderen, amandelen knippen, onnodige 
knieoperaties of astmabehandelingen die niet werken. 

• Om iedereen de juiste en passende zorg te kunnen bieden, vergoeden we geen zorg meer 
die onnodig is of waarvan niet bewezen is dat het effectief werkt.
Niet elke behandeling maakt het leven beter
Moet alles wat medisch mogelijk is, ook altijd worden gedaan? Niet elke behandeling draagt 
bij aan een beter of waardevoller leven. Daarom is het belangrijk om stil te staan bij iemands 
wensen en behoeften. Soms weegt de minimale gezondheidswinst niet op tegen het leed 
van een operatie, pijn, revalidatie en herstel. We moeten met een open blik blijven kijken naar 
zorgkeuzes, waarbij de kwaliteit van leven centraal staat. Mensen moeten goed kunnen zien wat 
een behandeling betekent voor hun dagelijks leven. Dat helpt hen om een keuze te maken die bij 
hun leven past. 
• D66 vindt het belangrijk dat zorgverlener en patiënt altijd een gesprek voeren over welke 
waarde een behandeling toevoegt aan het leven.

D66 investeert in levendige wijken met kleinschalige woonvormen voor oudere mensen en in 
sociale buurtnetwerken van zorgverleners, mantelzorgers en vrijwilligers. Zo kunnen oudere 
mensen actief blijven en voorkomen we vereenzaming. D66 wil dat oudere mensen volwaardig 
meedoen in zorgzame buurten met ontmoetingsplekken en gemeenschapshuizen. Een goede 
kwaliteit van leven in de eigen omgeving verlaagt de zorgvraag aantoonbaar. 
• In een vertrouwde omgeving blijven mensen langer vitaal en gelukkig. Technologische 
innovaties kunnen helpen om gezondheidsrisico’s op tijd te signaleren, zoals systemen die 
hulp inschakelen wanneer iemand valt. Ze ondersteunen oudere mensen om zelfstandig te 
wonen. Daarbij is het belangrijk dat privacygevoelige informatie goed wordt beschermd. En 
dat de techbedrijven zorgvuldig omgaan met de verkregen data. 
• Verpleeghuizen worden sociale ontmoetingsplekken waar naast zorg ook wonen, prettig 
leven, gezelligheid en welzijn centraal staan.

• Mantelzorgers worden ondersteund, met bijzondere aandacht voor jonge mantelzorgers, 
inclusief laagdrempelige mogelijkheden voor respijtzorg waaronder logeerfaciliteiten.
Zorg voor écht iedereen
Inclusieve zorg betekent dat iedereen gelijke toegang heeft tot goede en passende zorg. 
Ongeacht wat je geslacht, gender, religie, seksuele oriëntatie, etniciteit of culturele achtergrond 
is. Deze zorg houdt rekening met verschillen en voorkeuren. Zo wordt iedereen gezien en 
geholpen. D66 wil inclusie in de zorg versterken en goed vastleggen in beleid.

• D66 vindt het belangrijk dat de zorg rekening houdt met culturele, sociaaleconomische en 
persoonlijke verschillen. De drempel tot zorg en voorkeuren voor behandeling kunnen per 
persoon verschillen, alsook de manier van omschrijven van klachten of symptomen 
ervaren hiervan. Daarom wil D66 een gezamenlijke aanpak met bindende afspraken tussen 
zorgaanbieders, professionals, zorgverzekeraars en patiëntenorganisaties.
• Er komt meer aandacht voor onderzoek naar de juiste behandeling van specifieke groepen. 
Voor een succesvolle behandeling is het belangrijk dat onderzoek inclusief is en rekening 
houdt met verschillende lichamen. Vrouwen ervaren bijvoorbeeld onnodig veel bijwerkingen 
bij medicijnen. Vrouwspecifieke aandoeningen, zoals overgangsklachten, cyclusstoornissen 
en endometriose, blijven vaak te lang onopgemerkt en onbehandeld.
• Er is geen plaats voor racisme en discriminatie in de zorg. Daarop grijpen we in, 
bijvoorbeeld via meldpunten voor patiënten en professionals.
• D66 vindt dat zorgopleidingen extra aandacht moeten geven aan verschillen tussen 
patiënten, zoals verschillen in cultuur, etniciteit en gender.
• We investeren in betere en snellere transgenderzorg, met zorg op maat. 

De problemen in de jeugdzorg zijn ernstig en hardnekkig. Kinderen en jongeren krijgen te snel 
een stempel of een label. Daardoor groeit de vraag naar hulp. Er zijn te weinig professionals en 
er is te weinig geld om de wachtlijsten weg te werken. Ondertussen staan gezinnen onder steeds 
hogere druk door problemen rondom bestaanszekerheid, wonen en onderwijs. D66 kiest voor 
een andere koers: weg van de bestrijding van symptomen, naar een brede aanpak voor het hele, 
diepere probleem. Want niet het kind, maar het systeem moet veranderen. Daarom willen we niet 
alleen aandacht voor de problemen van het kind zelf, maar ook voor de omgeving van het kind, 
zoals de thuissituatie en de buurt. En we willen jeugdzorg die zo licht mogelijk is, en die alleen 
zwaar is als dat echt nodig is. 

• Het voorkomen van hardnekkige problemen bij kinderen en jongeren is een taak van de hele 
samenleving. Zo zorgen we dat jeugdzorg niet het enige antwoord hoeft te zijn. 
• We versterken gezinnen, buurten en scholen, zodat zij hulp kunnen bieden voordat 
jeugdzorg nodig is. We kijken naar wat de omgeving van het kind nodig heeft en bieden 
stabiliteit, bestaanszekerheid, begeleiding, onderwijsondersteuning en vertrouwen. Pas 
daarna komt aanvullende zorg in beeld. 
• We versterken de sociale basis in wijken en dorpen door te investeren in toegankelijke 
opvoedondersteuning, ouder-kindcentra en andere buurtinitiatieven.
• Geen kind ontwikkelt hetzelfde. Niet alles wat anders is, is een zorgvraag. Veel kan op 
school worden opgelost als scholen hiervoor de ruimte, tijd en geld krijgen. D66 wil scholen 
die ruimte geven.

• We investeren in goede lonen, betere begeleiding en minder papierwerk voor 
jeugdzorgmedewerkers. 
• We werken aan beleid voor jeugd en gezinnen dat domeinen overstijgt, bij alle ministeries  
en bestuurslagen: van wonen tot onderwijs, van sociale zekerheid tot jeugdcriminaliteit.
• Gemeenten krijgen de ruimte én de middelen om preventie lokaal te regelen, met landelijke 
spelregels die kwaliteit, transparantie en samenwerking verbeteren.
• We organiseren zorg en financiering rondom het gezin, in plaats van uit te gaan van  
het aanbod. Professionals krijgen meer ruimte voor hun werk en minder registratiedruk.  

Mentale gezondheid is belangrijk voor hoe we denken, voelen en doen, en vormt de basis voor 
een fijn en evenwichtig leven. Steeds meer mensen, vooral jongeren, ervaren mentale druk. 
Dat kan komen door geldzorgen, eenzaamheid, nare gebeurtenissen, weinig zelfvertrouwen 
of lichamelijke klachten. Jongeren zijn extra gevoelig voor prestatiedruk, financiële stress 
en zorgen over de toekomst of onrust in de wereld. D66 vindt dat mentale gezondheid en 
psychiatrische zorg meer aandacht moeten krijgen en een vast onderdeel moeten zijn van het 
gezondheidsbeleid. Want mentale en lichamelijke klachten beïnvloeden elkaar. 
• Een mentaal gezonde samenleving begint met een sterke basis. Mensen die zich veilig 
voelen, toekomstperspectief hebben, gezien worden en kunnen meedoen op school, op het 
werk en in hun buurt, zijn veerkrachtiger. 
• D66 investeert in wat mensen mentaal sterk maakt: sport, cultuur, goed onderwijs, publieke 
ruimte, bestaanszekerheid en gelijke kansen.

• Iedereen die psychische hulp nodig heeft, moet snel passende zorg krijgen. Nu worden 
problemen erger door lange wachtlijsten in de ggz. Daarom wil D66 de wachtlijsten in de 
ggz verkorten en de toegang tot passende zorg vergemakkelijken. Wie wel moet wachten, 
krijgt in de tussentijd laagdrempelige ondersteuning.
• Veel mensen kampen met mentale problemen, die in sommige gevallen zelfs leiden tot 
(een wens tot) zelfdoding. Daarom wil D66 brede aandacht voor mentale gezondheid en 
investeren in psychologische hulp. Het gesprek over mentale gezondheid stimuleren we, 
om zo taboes te doorbreken en suïcides te voorkomen. Daarbij is er oog voor bijvoorbeeld 
verschillen in cultuur, leeftijd, gender en achtergrond.
• Er komt meer regie in de opvang en bemoeizorg om zorg aan verwarde personen en 
verslaafden in de wijk te versterken.

Technologie en medische wetenschap ontwikkelen zich razendsnel en brengen steeds nieuwe 
ethische vragen met zich mee. Wat vandaag ondenkbaar lijkt, kan morgen de norm zijn. Ook op 
medisch-ethische thema’s laat D66 haar diepste waarden spreken: vrijheid van het individu en 
het recht op zelfbeschikking. De overheid is er om mensen te ondersteunen bij het maken van 
hun eigen keuzes over hun lichaam, leven en gezondheid.
D66 staat voor een samenleving waarin ieder mens het recht heeft om zelf te beslissen over 
het begin en het einde van het leven, over vruchtbaarheidsbehandelingen en ouderschap, over 
identiteit en medische behandelingen. Dat vraagt om politiek die niet wegkijkt van lastige vragen, 
maar die morele moed toont en menselijk maatwerk biedt. Geen regels gebaseerd op angst of 
dogma’s, maar op mededogen, redelijkheid en vertrouwen in autonomie.

We kiezen ervoor om de mogelijkheden van technologie en biomedische wetenschap te 
omarmen, met ruimte voor verschil én bescherming van kwetsbare mensen. Want echte vrijheid 
betekent ook dat je – zelf of samen met je naasten – mag beslissen op het moeilijkste moment in 
het leven.
Daarom pleit D66 voor:
• We leggen de toegang tot abortus en euthanasie expliciet vast in de Grondwet.
• Een wettelijke regeling voor hulp bij een voltooid leven.
• Verruiming van de euthanasiewet, ook bij psychisch lijden en dementie.
• Snellere toegang tot stervenshulp via expertisecentra.
• Het volledig uit het strafrecht halen van euthanasie.
• Het volledig uit het strafrecht halen van abortus.
• Ruimte voor verantwoord embryo-onderzoek.

We willen allemaal grip op ons leven: een fijn thuis, werk waar je trots op bent en de zekerheid 
dat je niet hoeft te piekeren over de huur, je inkomen of je oude dag. We willen zelf bepalen 
wanneer we op onszelf gaan wonen of met wie we samenleven. We willen vrij zijn om te gaan 
waar we willen, op de fiets naar school, met de bus naar het werk, te voet of met auto naar de 
supermarkt – net wat voor dat moment het handigst is. 
Maar die basis is voor te veel mensen niet vanzelfsprekend. Huizen zijn onbetaalbaar, 
jongeren wachten jaren op hun eerste eigen plek en oudere mensen kunnen geen geschikte 
woning vinden. En wie pech heeft, raakt verstrikt in een wirwar van ingewikkelde regels, 
terugvorderingen en schulden. Ons land is te veel ingericht alsof iedereen altijd mobiel, gezond 
en mondig is. 

D66 kiest voor een doorbraak: wonen en sociale zekerheid zeker maken. We bouwen aan een 
samenleving die toegankelijk is voor iedereen, ook als je een beperking hebt. Wonen is een 
basisrecht, of je nu starter of senior, student of statushouder bent. We helpen oudere mensen om 
een nieuwe woning te vinden, zodat er ook plek vrijkomt voor jongeren en gezinnen. We zorgen dat 
huurders meer rechten en zekerheid hebben. In elke wijk zorgen we voor meer groen, deelvervoer 
en plekken waar mensen elkaar kunnen ontmoeten. We investeren in openbaar vervoer en de fiets. 
En we schaffen het doolhof van de toeslagen af: in plaats daarvan komt er één vast bedrag. Zo 
bouwen we aan een samenleving waar vrijheid en zekerheid hand in hand gaan. 

De politiek wil al jaren meer huizen bouwen, maar het lukt nog steeds niet goed genoeg. 
Daardoor kunnen veel Nederlanders niet verder in het leven, omdat ze geen eigen dak boven het 
hoofd kunnen vinden. Een betaalbaar huis vinden is bijna onmogelijk. Als we blijven doen wat we 
deden, komen er ook de komende jaren te weinig huizen bij. Er is meer nodig dan een straatje 
erbij en een verdieping erop. D66 wil het daarom anders aanpakken. Want wonen is nodig voor 
vrijheid en voor een samenleving waarin iedereen zich thuis kan voelen. 

Er zijn veel huizen nodig. Daarom kiezen we voor grote oplossingen. We bouwen tien nieuwe 
steden met uitstekende verbindingen met het openbaar vervoer. We zetten vol in op woningen 
voor oudere mensen, zodat zij makkelijker kunnen verhuizen en er woningen vrijkomen voor 
anderen. Ook maken we de regels simpeler, zodat bouwprojecten sneller kunnen starten.  
Dat is hoe D66 de stilstand doorbreekt.
• D66 wil tien nieuwe steden bouwen, vooral bij bestaande steden of kernen en bij grote ov
knooppunten. Dit doen we met respect voor de natuur. En met oog voor architectonische 
en stedenbouwkundige kwaliteit. In deze nieuwe steden komen niet alleen nieuwe huizen. 
Minstens zo belangrijk zijn voorzieningen zoals huisartsen, scholen, parken, fietspaden en 
winkels. Oók als we bouwen naast bestaande steden of kernen. Zo bouwen niet alleen meer 
huizen, maar versterken we ook de bestaande gemeenschappen. 
• We bouwen deze nieuwe steden gemengd. Er komen goedkope koopwoningen, middenhuur 
woningen, sociale huurwoningen, woningen voor ouderen en voor jongeren. Zo kunnen 
de toekomstige bewoners van de nieuwe steden binnen hun eigen wijk verhuizen als hun 
situatie verandert. 

• Deze steden staan er niet morgen. Daarom moeten we nu al beginnen met beter gebruik 
van wat er al is. Door lege gebouwen om te bouwen, extra verdiepingen toe te voegen en 
oude gebouwen te herontwikkelen. We onderzoeken waar we meer huizen in bestaande 
wijken kunnen toevoegen. Ook hier zijn goed openbaar vervoer en goede fietsverbindingen 
onmisbaar. Zo zorgen we voor duurzame en betaalbare huizen.
• We richten een Rijksgrondfaciliteit (een landelijke grondbank) op, zodat de grond die het 
Rijk in bezit heeft of krijgt, ingezet kan worden om sneller huizen te bouwen. We maken 
jaarlijks €2 miljard euro vrij om de woningbouw uit het slop te halen. Om te voorkomen dat 
dit geld vooral bij vastgoedondernemers terechtkomt, krijgen gemeenten meer ruimte om 
zelf grond te kopen en te ontwikkelen. Ook krijgen gemeenten meer mogelijkheden om 
grondspeculaties te voorkomen en te zorgen dat er niet alleen huizen komen, maar ook 
speelplaatsen en groen. 

• Vergunningen voor woningdelen en woningsplitsing worden gratis, zodat het aantrekkelijker 
wordt om in bestaande huizen met meer mensen te wonen. 
• Op dit moment lopen veel woningbouwprojecten vast door allerlei lange procedures voor 
bezwaar en beroep. Het recht om bezwaar te maken is nu vaak sterker dan het recht op een 
woning. D66 wil dit in balans brengen. Daarom maken we bezwaarprocedures sneller en korter →
• D66 wil dat woningzoekenden meer te zeggen hebben bij het maken van plannen  
over wonen.
• Dakloosheid is een woonprobleem en de ergste schending van het basisrecht op wonen.  
We steunen daarom het Nationaal Actieplan Dakloosheid: Iedereen een thuis. 

Veel mensen zitten klem, omdat ze geen huis kunnen vinden dat past bij hun levensfase. 
Jongeren kunnen geen eerste huis vinden, terwijl oudere mensen die wel willen verhuizen, 
vastlopen in moeilijke regels en financiële onzekerheid. We kunnen niet wachten tot er nieuwe 
huizen zijn gebouwd. Doorstroming is nu de manier om de woningmarkt in beweging te krijgen. 
• Voor doorstroming is regie nodig. Het vraagt om heel goede samenwerking tussen banken, 
huiseigenaren, gemeenten, woningcorporaties en zorgorganisaties. De eerste stap is meer 
huizen bouwen voor oudere mensen, zodat wie dat wil, kan verhuizen naar een passende 
plek. 
• We halen de doelen voor seniorenwoningen nu bij lange na niet. Voor jongeren en studenten 
en voor alleenstaanden zijn de doelen er nog niet eens. Dat moet anders. Er moet een 
bouwquotum komen, zodat elke gemeente moet meebouwen voor elk van deze groepen. 

• Voor jongeren en studenten bouwen we vooral huizen met gemeenschappelijke ruimtes.  
Zo kunnen meer mensen wonen op dezelfde plek én zulke huizen zorgen voor meer 
verbinding en sociale steun. 
• We richten een Nationale Doorstroombank op. Die geeft oudere mensen zekerheid over hun 
toekomstige woonlasten als zij verhuizen naar een kleinere, passende woning. Zo maken we 
verhuizen aantrekkelijker.
• D66 stelt een tijdelijke crisisregel in. Iedereen mag één kamer verhuren zonder dat dat 
negatieve financiële gevolgen heeft voor een uitkering, de belasting, de huur of een 
hypotheek. Zo stimuleren we woningdelen.

Een huis moet passen bij je leven én je portemonnee. D66 kiest voor een eerlijke woningmarkt 
waarin iedereen een betaalbaar huis kan vinden. We maken duidelijke keuzes. We bouwen het 
belastingvoordeel van woningbezit af en gaan beleggers meer belasten. Huurders krijgen meer 
bescherming en zeggenschap over verduurzaming.
• We leggen wettelijk vast dat bij nieuwbouw in elke gemeente minstens 30% sociale huur 
komt, zodat gemeenschappen in wijken gemengd blijven. Dit vraagt om regie. We maken 
goede afspraken over hoe woningen worden verdeeld en toegewezen, zoals bij nieuwbouw  
en renovatie. Een deel van de huizen is speciaal voor bewoners uit de wijk. Zo kunnen mensen 
bij elkaar in de buurt blijven wonen, ook als ze een ander soort huis willen of nodig hebben.
• Voor starters die kunnen aantonen dat de hypotheeklast lager is dan hun huidige hoge huur, 
wordt het makkelijker om een hypotheek te krijgen. 
• We laten de studieschuld niet meer meetellen bij de hypotheekaanvraag. 

• We willen dat meer mensen een goede, betaalbare woning kunnen vinden. Daarom 
investeren we grootschalig in de sociale huur, de middenhuur en betaalbare koop. Voor de 
bouw van sociale huur en middenhuur gaat de btw omlaag, zodat het aantrekkelijker wordt 
om betaalbare huizen te bouwen. 
• Met meer betaalbare huizen zorgen we dat mensen makkelijker kunnen doorstromen vanuit 
de sociale huur. Het is dan ook redelijk dat wie meer verdient of meer vermogen heeft en in 
een sociale huurwoning woont, een huur gaat betalen die past bij de markt. 
• Ook huurders moeten profiteren van de verduurzaming van hun huis. Verhuurders worden 
verplicht om huizen met een slecht energielabel te verbeteren. Ze mogen die investering op 
termijn terugverdienen via een bescheiden huurverhoging, maar wel zodat huurders er per 
saldo altijd op vooruitgaan.
• We starten een grootschalig isolatieplan: vóór 2030 verduurzamen we minimaal 1 miljoen 
huurwoningen. 

• We maken het makkelijker voor mensen om duurzamer te leven, zonder extra maandlasten. 
Mensen kunnen bijvoorbeeld hun huis isoleren of gaan rijden in een elektrische auto 
zónder dat dit elke maand extra geld kost. De lening hiervoor wordt afbetaald uit de lagere 
energiekosten. 
• Een half miljoen huizen heeft problemen met de fundering. We gebruiken het Fonds 
Duurzaam Funderingsherstel om dit aan te pakken. We gaan dit fonds landelijk inzetten,  
om te beginnen bij kwetsbare wijken..

Wonen is een sociaal grondrecht. Iedereen moet in een fijne buurt kunnen wonen, welke leeftijd 
of achtergrond je ook hebt, en of je nou alleenstaand bent of een gezin hebt. Een plek waar 
je je veilig voelt, waar kinderen kunnen buitenspelen en waar buren naar elkaar omkijken. 
Waar parken voor verkoeling zorgen, maar ook ontmoetingsplekken zijn. En waar winkels en 
de huisarts dichtbij zijn. Een plek waar je trots kunt zijn op een mooi huis in een mooie buurt. 
Diverse buurten zijn sociale buurten. Gemeenten en woningcorporaties werken samen aan zulke 
leefbare gemeenschappen. 
• We blijven investeren in autoluwe groene wijken met toegankelijk ov, scholen, groen, 
speeltuinen, kinderopvang, zorg en ontmoetingsplekken voor alle generaties. 
• Woningcorporaties krijgen weer de ruimte om te doen waarvoor ze zijn opgericht: samen 
met de overheid en hun huurdersorganisaties betaalbare huizen bouwen in leefbare buurten.

• We regelen wettelijk dat huisvesting voor aandachtsgroepen eerlijk wordt verdeeld over 
gemeenten, op basis van het inwoneraantal. 
• Oudere mensen en mensen met een zorgbehoefte verdienen passende woonvormen. We 
bouwen levensloopbestendige woningen en verbinden zorg, welzijn en wonen. We leren 
van ervaringen met hofjes voor diverse groepen en van cultuur-sensitieve initiatieven in 
zorg-wooninstellingen.

Het huidige asielbeleid schiet tekort, voor vluchtelingen en voor mensen in de landen waar zij 
hun toevlucht zoeken. Mensen wagen hun leven op onveilige routes. Ze geven hun lot uit handen 
aan mensensmokkelaars die goud geld verdienen aan dit menselijk leed. Juist de mensen in 
de meest kwetsbare situaties hebben nauwelijks toegang tot internationale bescherming, zoals 
slachtoffers van verkrachtingen in conflictgebieden als Sudan, LHBTIQA+-activisten in extreem 
conservatieve landen of vervolgde minderheden in bijvoorbeeld Myanmar. In Nederland zien we 
chaos in de opvang. Er is druk op de voorzieningen, mensen moeten te lang wachten en kunnen 
niet meedoen aan onze samenleving. Ook zet overlast van kleine groepen het draagvlak voor 
opvang onder druk. D66 vindt dat we de mensen op de vlucht een veilig thuis moeten bieden. 

We moeten de zorgen van mensen wegnemen met doordacht en effectief beleid, in plaats van 
met stoere taal.
Nieuwkomers die in Nederland verblijven, moeten vanaf het begin kunnen meedoen. Dat geldt 
zeker voor kansrijke asielzoekers en voor mensen die een status hebben gekregen. Maar 
momenteel moeten veel nieuwkomers jarenlang wachten om te kunnen deelnemen aan onze 
samenleving. Het is onmenselijk om mensen te laten wegkwijnen in een azc. Ondertussen 
staan werkgevers te springen om mensen aan een baan te helpen. Daarom kiest D66 voor 
integratiebeleid dat meer is dan eenrichtingsverkeer of een taalcursus. We vragen inzet van de 
nieuwkomers en van de ontvangende samenleving.

• D66 blijft zich inzetten voor ondersteuning van landen waar eerste opvang plaatsvindt, 
met duidelijke afspraken over mensenrechten, onderwijs en werk. Evenals veilige opvang 
en toegang tot medische zorg en diensten rond seksuele en reproductieve gezondheid en 
rechten voor overlevers van (seksueel) geweld.
• We nemen onze verantwoordelijkheid binnen Europa voor asielopvang. We steunen de 
invoering van het Europese migratiepact in juni 2026 als belangrijke stap naar een eerlijk, 
humaan en werkend asielsysteem in Europa. Het pact biedt regie op migratie en versterkt 
samenwerking tussen lidstaten. Daarbij pleiten we voor een eerlijke verdeling tussen de 
verschillende lidstaten.
• D66 wil snellere en zorgvuldige procedures. Door procedures te vereenvoudigen,  
krijgen mensen sneller duidelijkheid over hun toekomst.

• We investeren in opvang met een menselijke maat, eerlijk verdeeld over ons land.  
De Spreidingswet blijft. 
• We zorgen voor stabiele en voldoende financiering van het Centraal Orgaan opvang 
Asielzoekers (COA), de Immigratie- en Naturalisatiedienst (IND) en organisaties die 
vluchtelingen ondersteunen bij procedures. 
• Nieuwe asielvoorstellen moeten gepaard gaan met een uitvoeringstoets door de relevante 
uitvoeringsorganisaties, zoals COA en IND. 
• We maken een einde aan de opvangcrisis en het continue verplaatsen van mensen. Zeker 
voor kinderen is dat vreselijk. We kiezen voor opvang die past bij de wijk of de buurt, met 
open deuren en voorzieningen waarvan ook de buurt profiteert.

• We zorgen voor zorgvuldige inspraak voor buurtbewoners en betrekken hen tijdig bij de 
opzet van opvanglocaties.
• We stellen een wettelijk kinderpardon in: gewortelde kinderen die langer dan vijf jaar in 
Nederland verblijven, zijn thuis in Nederland. Zij mogen niet de dupe worden van falend 
overheidsbeleid.
• D66 wil dat opvanglocaties veilige opvang bieden voor LHBTIQA+-asielzoekers en 
statushouders. Vanaf dag één is er psychosociale hulp, met specifieke ondersteuning voor 
vrouwen en slachtoffers van gendergerelateerd geweld.
• We stellen mensen in staat om vanaf dag één mee te doen aan onze samenleving. We maken 
taal, onderwijs en werk vanaf dag één mogelijk. D66 wil dat kansrijke asielzoekers verplicht 
Nederlands leren, mogen werken en de kans krijgen om een opleiding te volgen die aansluit 
bij de ervaring die mensen eerder hebben opgedaan. 

• Nu de oorlog in Oekraïne voortduurt, wil D66 meer stabiliteit voor Oekraïners. Ook voor hen 
investeren we in samenwerking met onderwijs en bedrijfsleven in taalonderwijs, toegang tot 
studie (tegen wettelijk collegegeld) en werk op niveau. 
• We treden strikt op tegen een kleine groep asielzoekers, vaak met weinig kans op een 
vluchtelingenstatus, die zorgt voor grote overlast voor omwonenden en mensen in de 
opvang. We zorgen voor aparte, gesloten opvang voor deze groep, geld voor handhaving, 
snellere procedures en snelle terugkeer naar land van herkomst. 
• We zijn tegen de strafbaarstelling van illegaliteit. We zorgen ook voor realistisch 
perspectief voor mensen zonder verblijfstatus. Mensen worden geholpen met een toekomst 
in Nederland of terugkeer naar het land van herkomst. 
• D66 wil voor mensen zonder verblijfsstatus snellere terugkeer naar land van herkomst. 
Hierover maken we afspraken met herkomstlanden, bij voorkeur doen we dat op  
Europees niveau.

• D66 staat voor het recht op internationale bescherming. Het systeem zoals het nu 
is ingericht, is verouderd. Mensen die bescherming zoeken worden gedwongen 
levensgevaarlijke routes te nemen. De meest kwetsbare mensen vinden geen steun en 
blijven achter. Landen hebben geen controle over wie naar Europa komt. D66 is dan ook 
voorstander van het moderniseren van het Vluchtelingenverdrag, mits dit de situatie voor 
zowel ontvangende landen als vluchtelingen verbetert en rechten van vluchtelingen in 
binnen- en buitenland niet inperkt. Vluchtelingen moeten buiten Europa hun asielverzoek 
kunnen indienen. Wanneer hun aanvraag kansrijk is, moeten ze veilig naar Europa kunnen 
komen. 
• We houden vast aan de waarden die onder de huidige verdragen liggen: solidariteit, 
eerlijkheid en menselijkheid. Mensen die vluchten voor oorlog en geweld, vangen we op. 
Mensen gaan nooit terug naar onveilige gebieden. 
• Op de korte termijn geven we hier invulling aan door actiever in te zetten op 
hervestigingsbeleid van erkende vluchtelingen via de UNHCR. We verhogen het 
Nederlandse hervestigingsquotum stapsgewijs, te beginnen naar vijfduizend mensen per 
jaar. En we houden ons aan het Vluchtelingenverdrag zolang dat nog niet is gemoderniseerd.

